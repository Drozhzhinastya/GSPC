==== Введение ====
См. также службы: Пасхи, Светлой, 2-й, 3-й, 4-й, 5-й, 7-й, 8-й седмиц
Содержание
= Службы шестой седмицы по Пасхе
=  Воскресенье (Неделя шестая)
==  Неде́ля шеста́я по Па́сце, о слепо́м. В суббо́ту ве́чера на ма́лей вече́рни,
<на> Го́споди воззва́х: <стихи́ры воскре́сны, гла́с 5.>
Честны́м Твои́м Кресто́м Христе́: Воскресе́ние дая́й ро́ду челове́ческому: Ве́лие чу́до, неви́димых Соде́тель: Вече́рнее поклоне́ние прино́сим Тебе́: <Сла́ва, гла́с 5:> Го́споди, мимоходя́ путе́м: <[Вся́ сия́ зри́ на Вели́цей вече́рни.]>
<И ны́не: Богоро́дичен настоя́щий, догма́тик, гла́с 5:>
Боголе́пную и пречестну́ю Отрокови́цу почти́м, честне́йшую херуви́мов: Соде́тель бо все́х вочелове́читися восхоте́вый, в Ню́ всели́ся несказа́нно. О стра́нных веще́й, и пресла́вных та́инств! Кто́ бы не удиви́вился, сие́ слы́шав, я́ко Бо́г Челове́к быва́ет, и премене́ния в Не́м не бы́сть? И де́вства врата́ отве́рзл, умале́ния в Не́й не оста́вися, я́коже проро́к глаго́лет: челове́к сия́ не про́йдет когда́, то́кмо еди́н Госпо́дь Бо́г Изра́илев, име́яй ве́лию ми́лость.
<На стихо́вне воскре́сна стихи́ра. Та́же настоя́щыя стихи́ры подо́бны, Пресвяты́я Богоро́дицы, гла́с 5.>
<Подо́бен:> Ра́дуйся по́стником:
<Сти́х:> Помяну́ и́мя Твое́ во вся́ком ро́де и ро́де.
Ра́дуйся проро́ков печа́те, богоглаго́ливых апо́столов пропове́дание: Бо́га бо вои́стинну су́щаго, воплоще́на на́м па́че ума́ и сло́ва, родила́ еси́. И́мже дре́внее восприи́мше благоро́дие, и ра́йския сла́дости улучи́вше Тебе́ вино́вницу сицевы́я све́тлости пе́сньми почита́ем: и моли́твенницею благоприя́тною Тобо́ю Всесвята́я богатя́щеся, присносу́щнаго получе́ния жи́зни Сы́на Твоего́, подаю́щаго бога́тно ве́лию ми́лость.
<Сти́х:> Слы́ши Дщи́ и ви́ждь, и приклони́ у́хо Твое́.
Ра́дуйся слове́сное не́бо, в не́мже Бо́г воплоти́вся всели́ся, ру́чко Боже́ственныя ма́нны, све́щниче со́лнца, Бо́жия горо́ приосене́нная, черто́же боговмести́тельный, живопода́тельная трапе́зо, златы́й свети́льник, светоно́сный раю́, купино́ неопали́мая, ковче́же святы́ни, ле́ствице небе́сная, о́блаче одушевле́нный, же́зле от ко́рене Де́во Иессе́ова возра́стшая: Христа́ моли́, душа́м на́шым да́тися ве́лией ми́лости.
<Сти́х:> Лицу́ Твоему́ помо́лятся бога́тии лю́дстии.
Ра́дуйся Сы́на Бо́жия несказа́нно заче́ншая Всенепоро́чная, и Сего́ ро́ждшая, пло́ть по на́м вои́стинну от крове́й Твои́х прии́мшаго, ду́шу у́мную же и самовла́стную иму́щаго, неоску́дно же во Ада́ма обле́кшагося, ми́лости ра́ди и бла́гости неизрече́нныя, отону́дуже во двою́ естеству́ на́м возвеща́ется, обо́их показу́я в Себе́ де́йство, Христо́с: Его́же моли́, пою́щым Тя́ да́ти ве́лию ми́лость.
<Сла́ва: гла́с 8:>
Пра́вды со́лнце мы́сленное Христе́ Бо́же, из утро́бы све́та лише́ннаго, Твои́м пречи́стым прикоснове́нием просвети́вшее обою́ду, и на́шя о́чи душе́вныя озари́вшее, сы́ны дне́ покажи́, да ве́рою вопие́м Ти́: мно́гое Твое́ и неизрече́нное, е́же на на́с благоутро́бие, Человеколю́бче, сла́ва Тебе́.
<И ны́не: гла́с 5:>
Хра́м и две́рь еси́, пала́та и престо́л Царе́в, Де́во Всечестна́я, Е́юже Изба́витель мо́й, Христо́с Госпо́дь, во тме́ спя́щым яви́ся, со́лнце сы́й пра́вды, просвети́ти хотя́, я́же созда́ по о́бразу Своему́ руко́ю Свое́ю. Те́мже Всепе́тая, я́ко ма́терне дерзнове́ние к Нему́ стяжа́вшая, непреста́нно моли́, спасти́ся душа́м на́шым.
<И про́чее обы́чно.>
<На Вели́цей вече́рни,>
<поста́вим стихо́в 10. И пое́м стихи́ры воскре́сны 3, восто́чны (анато́лиевы) 4, и два́ самогла́сна о слепце́, повторя́юще еди́н.>
<Стихи́ры воскре́сны, гла́с 5:>
Честны́м Твои́м Кресто́м Христе́, диа́вола посрами́л еси́, и Воскресе́нием Твои́м жа́ло грехо́вное притупи́л еси́, и спа́сл еси́ ны́ от вра́т сме́ртных: сла́вим Тя́ Единоро́дне.
Воскресе́ние дая́й ро́ду челове́ческому, я́ко овча́ на заколе́ние веде́ся: устраши́шася Сего́ кня́зи а́дстии, и взя́шася врата́ плаче́вная. вни́де бо Ца́рь сла́вы Христо́с, глаго́ля су́щым во у́зах, изыди́те: и су́щым во тьме́, откры́йтеся.
Ве́лие чу́до, неви́димых Соде́тель, за человеколю́бие пло́тию пострада́в, воскре́се Безсме́ртный, прииди́те оте́чествия язы́к, Тому́ поклони́мся: благоутро́бием бо Его́ от пре́лести изба́вльшеся, в трие́х Ипоста́сех еди́наго Бо́га пе́ти навыко́хом.
<И́ны стихи́ры анато́лиевы, гла́с то́йже:>
Вече́рнее поклоне́ние прино́сим Тебе́ невече́рнему Све́ту, на коне́ц веко́в, я́ко в зерца́ле пло́тию возсия́вшему ми́рови, и да́же до а́да низше́дшему, и та́мо су́щую тьму́ разруши́вшему, и све́т Воскре́сния язы́ком показа́вшему: Светода́вче Го́споди сла́ва Тебе́.
Нача́льника спасе́ния на́шего, Христа́ славосло́вим: Тому́ бо из ме́ртвых воскре́сшу, ми́р от пре́лести спасе́н бы́сть. Ра́дуется ли́к а́нгельский, бе́гает де́монов пре́лесть, Ада́м пады́й воста́, диа́вол упраздни́ся.
И́же от кустоди́и науче́ни быва́ху от беззако́нник, покры́йте христо́во воста́ние, и приими́те сре́бреники, и рцы́те я́ко на́м спя́щым, из гро́ба укра́ден бы́сть ме́ртвый. кто́ ви́де, кто́ слы́ша, мертвеца́ укра́дена когда́, па́че же пома́зана и на́га, оста́вльша и во гро́бе погреба́льная своя́? Не прельща́йтеся иуде́е, навы́кните рече́нием проро́ческим, и уразуме́йте, я́ко То́й е́сть вои́стинну Изба́витель ми́ра, и Всеси́льный.
Го́споди, а́д плени́вый, и сме́рть попра́вый Спа́се на́ш, просвети́вый ми́р Кресто́м честны́м, поми́луй на́с.
<И́ны стихи́ры самогла́сны, о слепо́м. Гла́с 2:>
Слепы́й роди́выйся, в свое́м по́мысле глаго́лаше: еда́ а́з гре́х ра́ди роди́тельных роди́хся без о́чию? Еда́ а́з за неве́рие язы́ков роди́хся во обличе́ние? Не домышля́юся вопроша́ти, когда́ но́щь, когда́ де́нь? Не терпи́та ми́ но́зе ка́меннаго претыка́ния, не ви́дех бо со́лнца сия́юща, ниже́ во о́бразе мене́ Созда́вшаго. Но молю́ Ти ся Христе́ Бо́же, при́зри на мя́ и поми́луй мя́. <[Два́жды.]>
Мимоходя́ Иису́с от святи́лища, обре́те челове́ка сле́па от рожде́ния, и умилосе́рдився положи́ бре́ние на о́чию его́, и рече́ к нему́: иди́ умы́йся в Силоа́ме, и умы́вся прозре́, сла́ву возсыла́я Бо́гу. Сосе́ди же его́ глаго́лаху ему́: кто́ твои́ зе́ницы отве́рзе, и́хже никто́же от зря́щих исцели́ти возмо́же? Он же возопи́в, рече́: Челове́к Иису́с глаго́лемый, Он ми́ рече́, умы́йся в Силоа́ме, и прозре́х. То́й е́сть вои́стинну, Его́же рече́ Моисе́й зако́не, Христа́ Месси́ю: То́й е́сть Спа́с ду́ш на́ших.
<Сла́ва, гла́с 5:>
Го́споди, мимоходя́ путе́м, обре́л еси́ челове́ка сле́па от рожде́ния, и удивле́ни бы́вше ученицы́, вопроша́ху Тя́ глаго́люще: Учи́телю, кто́ согреши́: се́й ли, или́ роди́тели его́, да сле́п роди́ся? Ты́ же Спа́се мо́й возопи́л еси́ к ни́м: ни се́й согреши́, ни роди́тели его́, но да явя́тся дела́ Бо́жия на не́м. Мне́ подоба́ет де́лати дела́ Посла́вшаго Мя́, я́же никто́же мо́жет де́лати. И сия́ ре́к, плю́нув до́лу, и бре́ние сотво́рь, пома́зал еси́ о́чи его́, ре́к к нему́: иди́, умы́йся в Силоа́мстей купе́ли. Он же умы́вся здра́в бы́сть, и вопия́ше к Тебе́: ве́рую Го́споди, и поклони́ся Тебе́. Те́мже вопие́м и мы́, поми́луй на́с.
<И ны́не: Богоро́дичен:>
В Чермне́м мо́ри, неискусобра́чныя неве́сты о́браз написа́ся иногда́: та́мо Моисе́й, раздели́тель воды́: зде́ же Гаврии́л, служи́тель чудесе́. Тогда́ глубину́ ше́ствова немо́кренно Изра́иль: ны́не же Христа́ роди́ безсе́менно Де́ва. Мо́ре по проше́ствии Изра́илеве, пребы́сть непрохо́дно: Непоро́чная по рождестве́ Емману́илеве, пребы́сть нетле́нна. Сы́й, и пре́жде Сы́й, явле́йся я́ко Челове́к, Бо́же поми́луй на́с.
<Вхо́д. Проки́мен дне́.>
<На лити́и стихи́ра хра́ма. Сла́ва, гла́с 4:>
Все́ житие́ слепы́й но́щь помышля́я, возопи́ к Тебе́: Го́споди, отве́рзи ми́ зе́ницы, Сы́не Дави́дов Спа́се на́ш, да со все́ми и а́з воспою́ Твою́ си́лу.
<И ны́не: Богоро́дичен, гла́с то́йже:>
При́зри на моле́ния Твои́х ра́б Всенепоро́чная, утоля́ющи лю́тая на ны́ воста́ния, вся́кия ско́рби на́с изменя́ющи: Тя́ бо еди́ну тве́рдое и изве́стное утвержде́ние и́мамы, и Твое́ предста́тельство стяжа́хом, да не постыди́мся Влады́чице, Тя́ призыва́ющии. потщи́ся на умоле́ние Тебе́ ве́рно вопию́щих: ра́дуйся Влады́чице, все́х по́моще, ра́досте и покро́ве, и спасе́ние ду́ш на́ших.
<На стихо́вне стихи́ра воскре́сна, гла́с 5:>
Тебе́ воплоще́ннаго Спа́са Христа́, и небе́с не разлучи́вшася, во гла́сех пе́ний велича́ем: я́ко Кре́ст и сме́рть прия́л еси́ за ро́д на́ш, я́ко Человеколю́бец Госпо́дь, испрове́ргий а́дова врата́, тридне́вно воскре́сл еси́, спаса́я ду́шы на́шя.
<Та́же, стихи́ры Па́сце, с припе́вы и́х, ищи́ в Неде́лю Па́схи на У́трени.>
<Сла́ва: гла́с 8:>
Пра́вды со́лнце мы́сленное Христе́ Бо́же, из утро́бы све́та лише́ннаго, Твои́м пречи́стым прикоснове́нием просвети́вшее обою́ду, и на́ши о́чи душе́вныя озари́вшее, сы́ны дне́ покажи́, да ве́рою вопие́м Ти́: мно́гое Твое́ и неизрече́нное, е́же на на́с благоутро́бие, Человеколю́бче, сла́ва Тебе́.
<И ны́не:> Воскре́сния де́нь: <и про́чее, я́коже предписа́ся в мимоше́дшыя Неде́ли.>
<Та́же отпусти́тельный тропа́рь, гла́с 5:>
Собезнача́льное Сло́во Отцу́ и Ду́хови, от Де́вы ро́ждшееся на спасе́ние на́ше, воспои́м ве́рнии и поклони́мся, я́ко благоволи́ пло́тию взы́ти на Кре́ст, и сме́рть претерпе́ти, и воскреси́ти уме́ршыя сла́вным Воскресе́нием Свои́м.
<Богоро́дичен:>
Ра́дуйся, две́ре Госпо́дня непроходи́мая: ра́дуйся, стено́ и покро́ве притека́ющих к Тебе́. Ра́дуйся, необурева́емое приста́нище, и Неискусобра́чная, ро́ждшая пло́тию Творца́ Твоего́ и Бо́га: моля́щи не оскудева́й о воспева́ющих, и кла́няющихся Рождеству́ Твоему́.
<В неде́лю. На полу́нощнице> 
<пое́м кано́н Тро́ичен во Окто́ихе гла́са. Та́же,> Досто́йно е́сть: <и про́чее, я́ко обы́чай, и отпу́ст.>
==  На У́трени.
По 1-м стихосло́вии, седа́льны воскре́сны, гла́с 5:
Кре́ст Госпо́день похва́лим, погребе́ние свято́е пе́сньми почти́м, и Воскресе́ние Его́ препросла́вим: я́ко совозста́ви ме́ртвыя от гро́б я́ко Бо́г, плени́в сме́рти держа́ву, и кре́пость диа́волю, и су́щым во а́де све́т возсия́.
<Сти́х:> Воскресни́ Го́споди Бо́же мо́й, да вознесе́тся рука́ Твоя́:
Го́споди, ме́ртв наре́клся еси́ умертви́вый сме́рть, во гро́бе положи́лся еси́, истощи́вый гро́бы: горе́ во́ини гро́б стрежа́ху, до́ле от ве́ка ме́ртвыя воскреси́л еси́, Всеси́льне и непостижи́ме Го́споди сла́ва Тебе́.
<Сла́ва, и ны́не, Богоро́дичен:>
Ра́дуйся свята́я горо́ и богопрохо́дная, ра́дуйся одушевле́нная купино́ и неопали́мая, ра́дуйся еди́на к Бо́гу ми́рови мо́сте, преводя́й сме́ртныя к ве́чному животу́. Ра́дуйся нетле́нная Отрокови́це, неискусому́жно ро́ждшая Спасе́ние ду́ш на́ших.
<По 2-м стихосло́вии седа́лен, гла́с 5:>
Го́споди, посреде́ Тя осужде́нных пригвозди́ша беззако́ннии, и копие́м ребро́ Твое́ прободо́ша, о Ми́лостиве! Погребе́ние бо прия́л еси́, разруши́вый а́дова врата́, и воскре́сл еси́ тридне́вно: притеко́ша жены́ ви́дети тя́, возвести́ша апо́столом воста́ние. Превозноси́мый Спа́се Его́же пою́т а́нгели, благослове́нный Го́споди, сла́ва Тебе́.
<Сти́х:> Испове́мся Тебе́ Го́споди все́м се́рдцем мои́м:
Стра́нное Твое́ Спа́се мо́й, та́инство, ми́рови спасе́ние бы́сть: воскре́с бо от гро́ба боголе́пно, истле́вших совоздви́гл еси́ я́ко Бо́г, все́х Животе́, Го́споди сла́ва Тебе́.
<Сла́ва, и ны́не: Богоро́дичен:>
Неискусобра́чная Ма́ти, Богороди́тельнице Чи́стая, Е́вину печа́ль обра́довавшая, воспева́ем ве́рнии, и покланя́емся Тебе́, я́ко возвела́ еси́ на́с от дре́вния кля́твы: и ны́не моли́ непреста́нно, Всепе́тая Пресвята́я, во е́же спасти́ся на́м.
<И чте́ние в толкова́нии Ева́нглиа, е́же от Иоа́нна, сло́во 56, 57, и 58: По Непоро́чнах тропари́:> А́нгельский собо́р: <и про́чее я́ко обы́чно.>
<И а́бие ипакои́, гла́с 5:>
А́нгельским зра́ком у́м смуща́ющыя, и Боже́ственным воста́нием душе́ю просвеща́емыя мироно́сицы, апо́столом благовествова́ху: возвести́те во язы́цех Воскресе́ние, Го́споду соде́йствующу чудесы́, подаю́щему на́м ве́лию ми́лость.
<Степе́нна, гла́с 5. Антифо́н 1:>
Внегда́ скорбе́ти мне́, дави́дски пою́ Тебе́ Спа́се мо́й: изба́ви ду́шу мою́ от язы́ка льсти́ваго.
Пусты́нным живо́т блаже́н е́сть, боже́ственным раче́нием воскриля́ющымся.
<Сла́ва:>
Святы́м Ду́хом одержа́тся вся́, ви́димая же с неви́димыми, самодержа́вен бо сы́й, Тро́ицы Еди́н е́сть нело́жен.
<И ны́не: то́йже.>
<Антифо́н 2:>
На го́ры душе́, воздви́гнемся, гряди́ та́мо, отню́дуже по́мощь и́дет.
Десна́я Твоя́ рука́, и мене́ Христе́ каса́ющаяся, от ле́сти вся́кия да сохрани́т.
<Сла́ва:>
Свято́му Ду́ху богосло́вяще рце́м: Ты́ еси́ Бо́г, Живо́т, раче́ние, све́т, у́м: Ты́ благосты́ня, Ты́ ца́рствуеши во ве́ки.
<И ны́не: то́йже.>
<Антифо́н 3:>
О ре́кших мне́, во дворы́ вни́дем Госпо́дни: ра́дости мно́гия испо́лнен бы́в, моли́твы возсыла́ю.
В дому́ Дави́дове стра́шная соверша́ются: о́гнь бо та́мо паля́ вся́к сра́мный у́м.
<Сла́ва:>
Свято́му Ду́ху живонача́льное досто́инство, от Него́же вся́кое живо́тно одушевля́ется, я́ко во Отце́, ку́пно же и Сло́ве.
<И ны́не: то́йже.>
<Проки́мен, гла́с 5:> Воскресни́ Го́споди Бо́же мо́й, да вознесе́тся рука́ Твоя́, я́ко Ты́ ца́рствуеши во ве́ки. <Сти́х:> Испове́мся Тебе́ Го́споди все́м се́рдцем мои́м: <Ева́нглие Иоа́нна, зача́ло 64:> Мари́а стоя́ше у гро́ба: <Та́же:> Воскресе́ние Христо́во: <три́>жды. Псало́м 50: Кано́н па́сце, со ирмосы́ и с богоро́дичнами на 8: и слепа́го на 6.
<Канон, гла́с 5.>
<Пе́снь 1.>
<Ирмо́с:> Зе́млю, на ню́же не возсия́, ни ви́де со́лнце когда́, бе́здну, ю́же не ви́де на́гу широта́ небе́сная, Изра́иль про́йде невла́жно, Го́споди, и вве́л еси́ его́ в го́ру святы́ни Твоея́, хва́ляща и пою́ща побе́дную пе́снь.
Распя́тие во́льное восприи́м Спа́се пло́тию, источи́л еси́ благослове́ние, и жи́знь ми́рови Влады́ко, еди́не Всеблагослове́нне, и все́х Соде́телю. Те́мже благослови́м Тя́, пое́м и сла́вим, пою́ще, воспева́юще побе́дную пе́снь.
В ро́ве Тя́ преиспо́днейшем ме́ртва бы́вша Христе́, положи́ благообра́зный Ио́сиф, и привали́ к две́рем гро́ба ка́мень, Долготерпели́ве. Но воскре́сл еси́ сла́вне, и ми́р совозста́вил еси́ пою́щий, воспева́ющий побе́дную пе́снь.
Ми́ра что́ прино́сите со слеза́ми вы́, глаго́лаше честны́м жена́м а́нгел явле́йся? Христо́с воста́: те́кше рцы́те богови́дцем ученико́м, рыда́ющым и пла́чущым, я́ко да взыгра́ют и ликовству́ют све́тло.
Чудеса́ пресла́вная сотворя́я, Изба́витель исцели́ и сле́па от рожде́ния, бре́нием пома́зав, и ре́к: иди́ умы́йся в Силоа́ме, я́ко да позна́еши Мя́ Бо́га по земли́ ше́ствующа, пло́ть нося́ща, за милосе́рдие щедро́т.
<Сла́ва: тро́ичен:>
Еди́но Триипоста́сное Существо́ почита́юще ве́рнии, просла́вим Отца́, и Сы́на, и Ду́ха пра́ваго, Творца́, и Го́спода, и Изба́вителя все́х, еди́наго несозда́ннаго со безпло́тными взыва́юще: Свя́т, Свя́т, Свя́т еси́ Царю́.
<И ны́не: Богоро́дичен:>
Во утро́бу неискусобра́чную Твою́ всели́ся Чи́стая Госпо́дь, за милосе́рдие щедро́т, спасти́ хотя́ челове́ка истле́вшаго козньми́ вра́жиими. Того́ у́бо моли́, гра́д се́й спасти́ от вся́каго плене́ния, и враго́в наше́ствия.
<Катава́сиа:> Спаси́телю Бо́гу, в мо́ри лю́ди немо́крыми нога́ми наста́вльшему, и фарао́на со всево́инством пото́пльшему, Тому́ еди́ному пои́м, я́ко просла́вися.
<Пе́снь 3.>
<Ирмо́с:> Дви́жимое се́рдце мое́ Го́споди, волна́ми жите́йскими, утверди́, во приста́нище ти́хое наставля́я я́ко Бо́г.
Коле́блющихся сердца́ утверди́л еси́, зе́млю всю́ поколеба́в Долготерпели́ве, честны́м распя́тием Твои́м е́же претерпе́л еси́ пло́тию.
В но́вем гро́бе Тебе́ положи́ Ще́дре, Ио́сиф благообра́зный, воскре́сл же еси́ из ме́ртвых тридне́вен новосотвори́вый на́с.
Что́ я́ко ме́ртва и́щете Го́спода? Воскре́се, я́коже рече́ а́нгел жена́м веща́ше, блиста́яся боже́ственным зра́ком.
Сле́па иногда́ от рожде́ния, присту́пльша к Тебе́ исцели́л еси́ Всеще́дре, сла́вяща смотре́ние Твое́ и чудеса́.
<Сла́ва: Тро́ичен:>
Бо́гу Отцу́ покланя́емся пребезнача́льному, и Сы́ну, и Боже́ственному Ду́ху, тринесозда́нному Естеству́, Триипоста́сному, еди́ному Бо́гу все́х.
<И ны́не: Богоро́дичен:>
Из чре́ва деви́ческа родила́ еси́ Бо́га воплоще́нна, Ему́же моли́ся Всесвята́я Влады́чице, уще́дрити на́с.
<Катава́сиа:> Си́лою Креста́ Твоего́ Христе́, утверди́ мое́ помышле́ние, во е́же пе́ти и сла́вити спаси́тельное Твое́ Вознесе́ние.
<Конда́к и и́кос Па́сце.>
<Та́же седа́лен, гла́с 8: Подо́бен:> Прему́дрости:
Все́х Влады́ка и Творе́ц преходя́, обре́те на пути́ сле́па седя́ща, пла́чуща и глаго́люща: не ви́дех в житии́ со́лнца сия́юща, ниже́ луны́ све́та озаря́ющаго. Те́мже вопию́ Ти: рожде́йся от Де́вы, просвеще́й вся́ческая, просвети́ мя я́ко благоутро́бен, да зову́ припа́дая Тебе́ Влады́ко Христе́ Бо́же: прегреше́ний оставле́ние да́руй, за мно́жество ми́лости на́м Человеколю́бче.
<Сла́ва, и ны́не: то́йже. И чте́ние.>
<Пе́снь 4.>
<Ирмо́с:> Услы́шах Го́споди слу́х Тво́й, и убоя́хся, разуме́х смотре́ние Твое́, и просла́вих Тя́, еди́не Человеколю́бче.
Уме́рша мя́ дре́вом, пожре́н бы́в Спа́се мо́й, жи́знь сы́й оживи́л еси́, за вели́кую ми́лость: сего́ ра́ди Сло́ве сла́влю Тя́.
Ученико́м Го́споди, соводворя́яся пресла́вно, си́м глаго́лал еси́: иди́те, пропове́дите всю́ду Мое́ Воскресе́ние.
Уверя́я Го́споди, воста́ние Твое́, е́же из гро́ба, лю́бящым Тя́ Христе́, во дни́ мно́ги соводвори́лся еси́, ра́дость творя́ и́м.
Воочи́л еси́ Го́споди, сле́па из утро́бы рожде́нна, ре́к: иди́, умы́йся, и прозри́, Мое́ сла́вя Божество́.
<Сла́ва: Тро́ичен:>
Единоче́стная, безнача́льная Тро́ице, неразде́льная Существо́м, разде́льна Ипоста́сьми, спаса́й вся́ ве́рно Тя́ стра́хом сла́вящыя.
<И ны́не: Богоро́дичен:>
Рождество́ Твое́ Чи́стая е́же па́че естества́ славосло́вим блажа́ще ве́рно Тебе́ Пренепоро́чная, я́ко Бо́га все́х Роди́тельницу.
<Катава́сиа:> услы́шах слу́х си́лы Креста́, я́ко ра́й отве́рзеся и́м, и возопи́х: сла́ва си́ле Твое́й Го́споди.
<Пе́снь 5.>
<Ирмо́с:> Окая́нную ду́шу мою́, нощеборю́щуюся со тмо́ю страсте́й, предвари́в уще́дри, и возсия́й мы́сленное со́лнце, днесве́тлыя звезды́ во мне́, во е́же раздели́ти но́щь от све́та.
Возне́слся еси́ на Дре́во Ще́дре, и совозне́сл еси́ вся́ челове́ки, и бори́теля зми́я умертви́л еси́, и оживи́л еси́ созда́ние ру́к Твои́х, я́ко еди́н Бо́г все́х.
Положи́лся еси́ во гро́бе во́лею Царю́ Безсме́ртне, и ца́рствия а́дова вся́ истощи́л еси́, ме́ртвыя Воскресе́нием Твои́м воздви́гнув.
Чудеса́ ве́лия соде́ловающаго Сло́ве на земли́, лю́дие уби́ша Тя́ беззако́ннии: но Са́м Го́споди, еди́н всеси́лен сы́й, я́коже предре́кл еси́, из ме́ртвых воскре́сл еси́ Христе́.
О́чи отве́рзл неви́девшаго све́т чу́вственный, души́ просвети́л еси́ зе́ницы, и сла́вити сотвори́л еси́ сего́, позна́вша Тя́ Творца́, за благоутро́бие яви́вшася челове́ка.
<Сла́ва: Тро́ичен:>
Тро́ицу во Еди́нице, и в Тро́ице Еди́ницу ве́рнии славосло́вим вси́, Отца́ и Сы́на, и Ду́ха Пра́ваго, еди́наго Бо́га, Соде́теля все́х вои́стинну.
<И ны́не: Богоро́дичен:>
Ка́ко родила́ еси́ богоблагода́тная Де́во Ма́ти Чи́стая, не позна́вши иску́са му́жеска? Ка́ко пита́еши Пита́ющаго всю́ тва́рь? Я́коже еди́н ве́сть Са́м, все́х Творе́ц и Бо́г.
<Катава́сиа:> У́тренююще вопие́м Ти́ Го́споди, спаси́ ны: Ты́ бо еси́ Бо́г на́ш, ра́зве бо Тебе́ ино́го не зна́ем.
<Пе́снь 6.>
<Ирмо́с:> Я́коже проро́ка от зве́ря изба́вил еси́ Го́споди, и мене́ из глубины́ несодержи́мых страсте́й возведи́, молю́ся, да приложу́ призре́ти ми́ ко хра́му свято́му Твоему́.
Распны́йся с разбо́йники Влады́ко, изба́вил еси́ от разбо́йник лука́вых, душетле́нных страсте́й, Человеколю́бче Го́споди, вся́ пою́щыя Твое́ распя́тие, и воста́ние согла́сно.
Положи́ша без дыха́ния Тебе́ ме́ртва, Христе́, во гро́бе? все́м ме́ртвым вдыха́юща жи́знь: воскре́сл же еси́ Го́споди, вся́ истощи́вый Сло́ве гро́бы, Боже́ственною Твое́ю си́лою.
По воста́нии Христе́, друго́м глаго́лал еси́: седи́те у́бо во Иерусали́ме, до́ндеже облече́теся си́лою свы́ше непобеди́мою, и изве́стною по́мощию.
Бре́ние сотво́рь, о́чи слепа́го от рожде́ния пома́зал еси́, и дарова́л еси́ ему́ прозре́ти, пою́щу Твою́ Сло́ве неизрече́нную си́лу, е́юже спа́сл еси́ ми́р.
<Сла́ва: Тро́ичен:>
Триипоста́сная Еди́нице, О́тче нерожде́нне, Сы́не рожде́нне, и Ду́ше исхо́дне, Трисвяты́й Го́споди, еди́но Существо́ и си́ла, спаса́й вся́ лю́ди Твоя́.
<И ны́не: Богоро́дичен:>
Вели́чия Твоя́, Чи́стая, кто́ испове́сть? Бо́га бо пло́тию родила́ еси́ преесте́ственно, ми́р Тобо́ю избавля́ющаго, Де́во Всенепоро́чная, от вся́каго греха́.
<Катава́сиа:> Обы́де мя́ бе́здна, гро́б мне́ ки́т бы́сть: а́з же возопи́х к Тебе́ Человеколю́бцу, и спасе́ мя десни́ца Твоя́, Го́споди.
<Конда́к, гла́с 4. Подо́бен:> Яви́лся еси́ дне́сь:
Душе́вныма очи́ма ослепле́н, к Тебе́ Христе́ прихожду́, я́коже слепы́й от рожде́ния, покая́нием зову́ Ти: Ты́ су́щих во тме́ све́т пресве́тлый.
<И́кос:>
Струю́ ми да́руй Христе́, прему́дрости неизрече́нныя, и ра́зума го́рняго, све́те су́щих во тме́, и прельща́емых наста́вниче, да возмогу́ чудеса́ Твоя́ пове́дати окая́нный, я́же боже́ственная кни́га научи́ Ева́нглиа ми́ра, си́есть, слепа́го чудотворе́ние: я́ко от рожде́ния сле́п сы́й, о́чи чу́вственныя прие́млет и душе́вныя, ве́рою взыва́я: Ты́ су́щих во тме́ све́т пресве́тлый.
<Синакса́рь Мине́и.>
<Та́же настоя́щий.>
<Стихи́:> Све́та Пода́тель, от Све́та сы́й Све́т,
От рожде́ния вооча́еши слепа́го Сло́ве.
В то́йже де́нь, в неде́лю шесту́ю по Па́сце, и́же от рожде́ния слепа́го, пра́зднуем Го́спода Бо́га и Спа́са на́шего Иису́са Христа́ е́же у́бо и то́ от воды́ соде́яся, я́коже и е́же о самаряны́ни, и о разсла́бленнем. Бы́сть же си́це: Христу́ бесе́дующу иуде́ом, и Себе́ ра́вна показу́юща Отцу́, и пре́жде Авраа́ма бы́ти: Аз е́смь, глаго́лющу, они́ ка́мение на Него́ ме́щут. О́н же отходя́ отту́ду, обрета́ет слепа́го претыка́ющася, бя́ше же та́ко роди́вся, о́браз то́кмо еди́н и долины́ име́я о́чию. Обре́т у́бо его́ Спа́с си́це иму́ща, вопроша́емь быва́ет от учени́к слы́шавших во е́же о разсла́бленном: се́ здра́в бы́л еси́, ктому́ не согреша́й. И, я́ко гре́х роди́тельский на ча́дех: Учи́телю, кто́ согреши́, се́й ли, или́ роди́тели его́, да сле́п роди́ся? Ина́ко же, и мне́ние не́кое епику́рское содержа́ше душа́м предбыва́ти, и согреши́вшым невеще́ственно своди́тися в телеса́. Я́же вся́ оте́мля Христо́с, рече́: не си́х ра́ди, но да явя́тся дела́ Бо́га, си́речь Мене́. Ни бо́ о Отце́ сло́во: а е́же да́, изрече́ния е́сть, а не вины́. И се́ ре́к Христо́с, плю́нув на зе́млю, бре́ние сотвори́, и пома́за ему́ о́чию места́, и к Силоа́мскому исто́чнику ити́, и умы́тися повелева́ет, да пока́жет, я́ко То́й е́сть в нача́ле пе́рсть прие́мый от земли́, и созда́вый челове́ка. И поне́же все́м о́ко госпо́дственнейшее в телеси́, сие́ создава́ет не су́щее, показу́я, я́ко и душе́вной си́ле движе́ние То́й е́сть подава́яй: не пома́за же водо́ю, но плюнове́нием. И да ве́домо бу́дет, я́ко благода́ть вся́кая от плюнове́ния у́ст бя́ше, и я́ко к Силоа́му посла́ти того́ хотя́ше. Умы́тися же тому́ повелева́ет, да не кто́ та́мошнею земле́ю и бре́нием да́ст ꙾ (возмни́т) цельбу́. Посыла́ет его́ к Силоа́му, да мно́ги и́мать исцеле́ния послу́хи, мно́ги бо сре́те иды́й пома́заны бре́нием име́я о́чи. Глаго́лют же не́цыи, я́ко умы́выйся не отложи́, е́же бе́ от плюнове́ния бре́ние, но то́е бре́ние приложе́нием мо́краго ко о́чию зда́ния преобразова́шеся. Силоа́м же, по́слан, толку́ется: купе́ль бо та́я вне́ гра́да Иерусали́ма бя́ше. При Иезеки́и же ра́тником обсе́дшым гра́д, и Силоа́м объе́мшым, воспяти́ся вола́ отону́ду: пре́дния же кла́дязи и рвы́ ископа́ша вну́трь, на приня́тие воды́. И а́ще кто́ повеле́нием проро́ка Иса́ии та́мо посыла́емь бя́ше, вода́ па́ки исхожда́ше и почерпа́шеся: а́ще ли же кто́ от ра́тник хотя́ше почерпсти́, удержава́хуся воды́ исто́чницы, и из о́наго та́ко быва́ше. Да у́бо пока́жет и Христо́с, я́ко от Бо́га и Са́м, сего́ ра́ди слепа́го посыла́ет та́мо, и све́т а́бие после́дует. Не́цыи у́бо возмне́ша, по́слан, Силоа́м толкова́тися, и настоя́щаго ра́ди слепца́ по́сланна от Христа́. Вооча́ется у́бо слепы́й, умы́вся, неизглаго́ланною не́коею си́лою, ниже́ самому́ пострада́вшему та́инство уве́девшу. Сосе́ди же ему́ и и́нако зна́емии, ви́девше его́ до́бре прозре́вша, сумня́щеся бя́ху. О́н же у́бо испове́даше себе́ пре́жде бы́ти сле́па, и о вино́вном прозре́нию вопроша́емь, Цели́теля стра́сти Христа́ пропове́даше. фарисе́ем у́бо пресла́вное слы́шащым зна́мение, па́ки Спа́с ху́лимь быва́ет, я́ко суббо́ту не блюды́й. В суббо́ту бо, я́коже обы́че, и е́же на слепо́м соде́яся. Ра́спря у́бо быва́ет посреди́ си́х, о́вем у́бо глаго́лющым от Бо́га бы́ти Иису́су, быва́емых ра́ди чуде́с: о́вем же не от Бо́га, я́ко суббо́ты не храни́т. Благо́е у́бо мне́ние о Не́м иму́щии слепа́го вопроша́ют: ты́ что́ глаго́леши о Не́м? Он же проро́ка Его́ пропове́дает, е́же у́бо о́нех бя́ше честне́йше. Они́ же па́ки не ве́руют, я́ко сле́пу су́щу Христо́с цельбу́ дарова́: у́бо и роди́телей его́ призыва́ют, сосе́дом не ве́рующе, я́ко и па́че то́ покры́ти хотя́ще. Но и вя́щше творя́т явле́нно, роди́телем вся́ испове́дающым, а́ще и от со́нмища отлуче́на бы́ти боя́щяся, на о́наго во́зраст дея́ния возво́дят. Но и па́ки к слепо́му глаго́лют: да́ждь сла́ву Бо́гу, я́ко от Него́ исцеле́ние, а не от Христа́, гре́шен бо е́сть, я́ко разоря́ет суббо́ту. Се́й же де́лы показа́ти хотя́, я́ко Бо́г е́сть: не ве́м, глаго́лет, еди́но ве́м, я́ко сле́п сы́й, Те́м ви́жду. Па́ки у́бо ему́ реко́ша: ка́ко отве́рзе твои́ о́чи? Он же стужа́емь не пото́нку глаго́лет, но составля́ет, я́ко а́ще не бы́ от Бо́га бы́л, не бы́ сицево́е зна́мение сотвори́л. И пе́рвее у́бо досажда́емь быва́ет от ни́х, я́ко испове́давый, и учени́к бы́ти О́наго, и зане́ рече́: никто́же отве́рзл е́сть о́чи слепа́го рожде́ннаго. Слепы́я бо и друзи́и просвети́ша, рожде́ну же сле́пу ниже́ еди́н: поруга́вшеся у́бо ему́ дале́че от со́нмища изгна́ша. По си́х же обрета́ет его́ Иису́с, и глаго́лет ему́: ты́ ве́руеши ли в Сы́на Бо́жия? Он же уве́дев кто́ е́сть, И́же с ни́м глаго́ляй, и ви́ден быва́яй те́м, не бо́ ве́дяше Его́ пре́жде я́ко слепы́й сы́й, поклони́ся Ему́, и учени́к Его́ бы́сть, благодея́ние пропове́дуяй. Рекло́ся бы сие́ и возводи́тельно: Слепы́й у́бо и су́щии от язы́к лю́дие, и́хже преходя́ вме́сто е́же на земли́ пожи́тия, а не на небеси́, обре́те Христо́с, или́ и я́ко евре́йских ра́ди прии́де люде́й. Преходя́ же прии́де и во язы́ки, и плю́нув на зе́млю, и бре́ние сотвори́в пома́за: вме́сто е́же научи́ я́ пре́жде, зане́ я́ко ка́пля сни́де на зе́млю, и воплоти́ся от Святы́я Де́вы. Та́же и Боже́ственное Креще́ние предаде́, е́же е́сть Силоа́м. Посе́м от язы́к христиа́нстии лю́дие за Христа́ на вся́ дерза́ют, и гони́ми быва́ют, и свиде́тельствуют, и по́слежде от Него́ пропове́дуются и прославля́ются. Неисче́тною ми́лостию Твое́ю, Светода́вче Христе́ Бо́же на́ш, поми́луй и спаси́ на́с. Ами́нь.
<Пе́снь 7.>
<Ирмо́с:> Огня́ гаси́лище отроко́в моли́тва, ороша́ющая пе́щь пропове́дница чудесе́, не опаля́ющи, ниже́ сожига́ющи, песносло́вцы Бо́га оте́ц на́ших.
Вздви́жену Тебе́ на Дре́во Спа́се, погасе́ со́лнце, земля́ волну́яшеся, колеба́шеся тва́рь вся́, и от гро́б ме́ртвии востая́ху.
Воста́вшу ти́ из ме́ртвых Царю́, ду́шы совозста́ша та́мо спя́щыя, сла́вящыя си́лу Твою́, е́юже сме́ртныя у́зы разреши́шася.
Ра́но миропома́зати Тя́ же́нский прии́де ли́к, уве́девше же Го́споди воста́вша Тя́, ра́довахуся со свяще́нными ученики́: и́миже пода́ждь на́м очище́ние зо́л.
Бре́нием пома́зал еси́ о́чи слепа́го, и сему́ повеле́л еси́ к Силоа́му ити́, омы́вся же прозре́, песносло́вя Тя́ Христе́, Царю́ все́х.
<Сла́ва: Тро́ичен:>
Отца́ безнача́льна, собезнача́льна же Сы́на, и Ду́ха Пресвята́го песносло́вим: Свя́т, Свя́т, Свя́т еси́ Бо́же, Царю́ все́х.
<И ны́не: Богоро́дичен:>
По рождестве́ Де́ва яви́лася еси́ Чи́стая, Бо́га бо родила́ еси́, обнови́вшаго естества́ Пречи́стая си́лою Свое́ю: Его́же моли́ спасти́ся все́м на́м.
<Катава́сиа:> В пещи́ о́гненней песносло́вцы спасы́й о́троки, благослове́н Бо́г оте́ц на́ших.
<Пе́снь 8.>
<Ирмо́с:> А́нгелов со́нм, челове́ков собо́р, Царя́ и Зижди́теля все́х, свяще́нницы по́йте, благослови́те леви́ти, лю́дие превозноси́те во вся́ ве́ки.
А́нгельстии чи́нове на Кресте́ Тя́ ви́девше ви́сима Христе́ Всецарю́, и тва́рь всю́ изменя́юща стра́хом, ужасо́шася пою́ще Твое́ человеколю́бие.
А́д до́ле Тебе́ ви́дев стеня́ше, и подава́ше ско́ро ме́ртвыя от ве́ка та́мо храни́мыя, Христе́, песносло́вящыя Твое́ человеколю́бие.
Сотворя́я чудеса́ Христе́ изря́дная, во́лею воздви́жен бы́л еси́ на Кре́ст, и с ме́ртвыми совокупи́лся еси́ умертви́вый а́да, и вся́ му́жеством отреши́л еси́ у́зники.
Слепа́го воочи́л еси́ к Тебе́ приступи́вша Христе́, сему́ повеле́вый в Силоа́мову купе́ль ити́, омы́тися и прозре́ти, и Бо́га Тя́ пропове́дати, пло́тию яви́вшагося во спасе́ние ми́ра.
Благослови́м Отца́, и Сы́на, и Свята́го Ду́ха, Го́спода.
<Тро́ичен:> Тро́ице неразде́льная, Еди́нице неслия́нная, Бо́же вся́ческих и Зижди́телю все́х, песносло́вящыя и ве́рно покланя́ющыяся держа́ве Твое́й, от вся́ких искуше́ний спаса́й.
<И ны́не: Богоро́дичен:>
Де́во Пречи́стая, богоблагода́тная, Твоего́ моли́ Сы́на всегда́, да не посрами́т мя́ в де́нь осужде́ния, но сочте́т избра́нным овца́м.
Хва́лим, благослови́м:
<Катава́сиа:> Из Отца́ пре́жде ве́к рожде́ннаго Сы́на и Бо́га, и в после́дняя ле́та воплоще́ннаго от Де́вы Ма́тере, свяще́нницы по́йте, лю́дие превозноси́те во вся́ ве́ки.
<Честне́йшую: не пое́м.>
<Пе́снь 9.>
<Ирмо́с:> Я́ко сотвори́ Тебе́ вели́чия Си́льный, Де́ву я́вль Тя́ чи́сту по рождестве́, я́ко ро́ждшую без се́мене Своего́ Творца́: те́м Тя́ Богоро́дице велича́ем.
На Дре́ве кре́стнем пригвозди́лся еси́ Христе́ Бо́же, и вся́ победи́л еси́ вра́жия сопроти́вная нача́ла, и пе́рвую кля́тву потреби́л еси́ Спа́се: те́мже Тя́ по до́лгу велича́ем.
Я́ко ви́де Тя́ Сло́ве, а́д до́ле с душе́ю, воздохну́, и вся́ ме́ртвыя стра́хом отреши́, позна́вшыя держа́ву вла́сти Твоея́: те́мже Тя́ по до́лгу велича́ем.
Зна́мения сотворя́юща, и чудеса́ стра́шная, собо́р евре́йский зря́, за́вистию уби́ плени́вшаго а́д Воскресе́нием Свои́м, и все́х я́ко си́лен возставля́ющаго.
Воста́л еси́, я́коже ре́кл еси́, Животода́вче из ме́ртвых, и яви́лся еси́ святы́м ученико́м по воста́нии, зна́мения сотвори́вый, и воочи́вый слепы́я: с ни́ми же Тя́ во ве́ки велича́ем.
<Сла́ва: Тро́ичен:>
Све́т Отца́ чту́, Све́т сла́влю и Сы́на, Све́т воспева́ю Ду́ха Пра́ваго, еди́н Све́т неразде́льный, в трие́х Ли́цех разумева́емый, Бо́га Царя́ всея́ тва́ри.
<И ны́не: Богоро́дичен:>
Яви́вшися простра́ннейшая небе́с Де́во Чи́стая, вмести́ла еси́ пло́тию Бо́га неопи́саннаго, и родила́ еси́ все́х Избавле́ние, ве́рою несумне́нною воспева́ющих Тя́.
<Катава́сиа:> Тя́ па́че ума́ и словесе́ Ма́терь Бо́жию, в ле́то Безле́тнаго неизрече́нно ро́ждшую, ве́рнии единому́дренно велича́ем.
<Ексапостила́рий пра́здника:> Пло́тию усну́в:
<Сла́ва: слепа́го. Подо́бен:>
Умныя мои́ о́чи, ослепле́нныя Го́споди, от мра́чнаго греха́, Ты́ просвети́, вложи́в Ще́дре смире́ние, и покая́ния омы́й слеза́ми.
<И ны́не: Подо́бен:> Жены́ услы́шите:
Мимоиды́й Спа́с на́ш, обре́те сле́па без о́чию, плю́нув на зе́млю и сотвори́в бре́ние, пома́за его́, к Силоа́му посла́ ити́ и умы́тися. Он же умы́вся, прии́де ви́дя све́т Тво́й Христе́ мо́й.
<На хвали́тех поста́вим стихо́в 8. И пое́м стихи́ры воскре́сны, гла́с 5:>
Го́споди, запеча́тану гро́бу от беззако́нников, проше́л из гро́ба, я́коже роди́лся еси́ от Богоро́дицы: не уразуме́ша, ка́ко воплоти́лся еси́, безпло́тнии Твои́ а́нгели. Не чу́вствоваша, когда́ воскре́сл еси́, стрегу́щии Тя́ во́ини: обоя́ бо запечатле́шася испыту́ющым, яви́шася же чудеса́ покланя́ющымся ве́рою та́инству: е́же воспева́ющым возда́ждь на́м ра́дость и ве́лию ми́лость.
Го́споди, вереи́ ве́чныя сокруши́вый, и у́зы растерза́вый, от гро́ба воскре́сл еси́, оста́вль Твоя́ погреба́льная, во свиде́тельство и́стиннаго тридне́внаго Твоего́ погребе́ния: и предвари́л еси́ в галиле́и, в пеще́ре стрего́мый: вели́кая Твоя́ ми́лость, непостижи́ме Спа́се, поми́луй, и спаси́ на́с.
Го́споди, жены́ теко́ша на гро́б ви́дети Тя́ Христа́, на́с ра́ди пострада́вшаго: и прише́дше обрето́ша а́нгела на ка́мени седя́ща, стра́хом отва́льшемся, и к ни́м возопи́ глаго́ля: воскре́се Госпо́дь, рцы́те ученико́м, я́ко воскре́се от ме́ртвых, спаса́яй ду́шы на́шя.
Го́споди, я́коже изше́л еси́ от запеча́таннаго гро́ба, та́ко вше́л еси́ и две́рем заключе́нным ко ученико́м Твои́м, показу́я и́м теле́сная страда́ния, я́же подъя́л еси́ Спа́се долготерпе́вый: я́ко от се́мене дави́дова я́звы претерпе́л еси́: я́ко Сы́н же Бо́жий ми́р свободи́л еси́: вели́кая Твоя́ ми́лость, непостижи́ме Спа́се, поми́луй, и спаси́ на́с.
<И́ны стихи́ры анато́лиевы:>
Го́споди, Царю́ веко́в, и Тво́рче все́х, на́с ра́ди распя́тие и погребе́ние пло́тию прие́мый, да на́с от а́да свободи́ши все́х. Ты́ еси́ Бо́г на́ш, ра́зве Тебе́ ино́го не ве́мы.
Го́споди, пресия́ющая Твоя́ чудеса́ кто́ испове́сть? Или́ кто́ возвести́т стра́шная Твоя́ та́инства? Вочелове́чивыйся бо на́с ра́ди я́ко Са́м восхоте́л еси́ держа́ву яви́л еси́ си́лы Твоея́. Кресто́м бо Твои́м разбо́йнику ра́й отве́рзл еси́, и погребе́нием Твои́м вереи́ а́довы сокруши́л еси́: Воскресе́нием же Твои́м вся́ческая обогати́л еси́, Благоутро́бне Го́споди, сла́ва Тебе́.
Мироно́сицы жены́ гро́ба Твоего́ дости́гше, зело́ ра́но иска́ху Тебе́ ми́ры пома́зати, безсме́ртнаго Сло́ва и Бо́га, и а́нгела глаго́лы огласи́вшеся, возвраща́хуся ра́достию, апо́столом возвести́ти я́ве: я́ко воскре́сл еси́ Животе́ все́х, и пода́л еси́ ми́рови очище́ние, и ве́лию ми́лость.
<Сти́х:> При́зри на мя́, и поми́луй мя́.
<Самогла́сен слепа́го, гла́с 8:>
За милосе́рдие ми́лости воплоти́выйся Христе́ Бо́же, све́та лише́ннаго от утро́бы, милосе́рдием неизрече́нных щедро́т, сия́ния Боже́ственнаго сподо́бил еси́, сего́ зе́ницам пе́рстию созда́тельными пе́рсты Твои́ми прикосну́выйся: Са́м и ны́не Светода́телю, и на́шя озари́ душе́вная чу́вства, я́ко еди́н независтнода́тель.
<Сла́ва: гла́с 8:>
Кто́ возглаго́лет си́лы Твоя́ Христе́? Или́ кто́ изочте́т чуде́с твои́х мно́жества? Сугу́б бо я́ко ви́ден бы́л еси́ на земли́ за бла́гость, сугу́бы и цельбы́ неду́гующым подава́л еси́: не то́чию бо теле́сныя о́чи отве́рзл еси́, и́же от утро́бы слепо́му, но и душе́вныя: те́мже Бо́га Тя́ испове́даше тая́щагося, и все́м подаю́ща ве́лию ми́лость.
<И ны́не:> Преблагослове́нна еси́: <Славосло́вие вели́кое, и отпу́ст.>
<Стихи́ра у́тренняя, гла́с 8:>
Мари́ины сле́зы не всу́е пролива́ются те́пле: се́ бо сподо́бися и уча́щих а́нгелов, и виде́ния Самаго́ Иису́са: но еще́ земна́я му́дрствует, я́ко жена́ немощна́я. Те́мже и отсыла́ется не прикаса́тися Христу́: но оба́че пропове́дница посыла́ется Твои́м ученико́м: и́м же благовествова́ние нося́щи, е́же ко Оте́ческому жре́бию восхо́д возвеща́ет. с не́ю же сподо́би и на́с явле́ния Твоего́ Влады́ко Го́споди.
<На литурги́и блаже́нна, гла́са его́:>
Разбо́йник на Кресте́ Бо́га Тя́ бы́ти ве́ровав, Христе́, испове́да Тя́ чи́сте от се́рдца: помяни́ мя Го́споди, вопия́, во Ца́рствии Твое́м.
И́же на Дре́ве кре́стнем жи́знь процве́тшаго ро́ду на́шему, и изсуши́вша ю́же от дре́ва кля́тву, я́ко Спа́са и Соде́теля согла́сно воспои́м.
Распе́ншемуся Тебе́ Христе́, посреде́ двою́ осужде́нною разбо́йнику, еди́н у́бо ху́ля Тя́, осужде́н бы́сть пра́ведне: други́й же испове́дая Тя́, в ра́й всели́ся.
Ко апо́столов ли́ку прише́дшыя жены́ честны́я возопи́ша: Христо́с воскре́се, я́ко Влады́це и Соде́телю Тому́ поклони́мся.
<И от кано́на слепа́го, пе́снь 6.>
<По вхо́де тропа́рь воскре́сен. Сла́ва: конда́к:> Душе́вныма очи́ма ослепле́н: <И ны́не: Па́схи:> А́ще и во гро́б: <Проки́мен, гла́с 8:> Помоли́теся и воздади́те Го́сподеви Бо́гу на́шему. <Сти́х:> Ве́дом во иуде́и бо́г, во изра́или ве́лие и́мя его́. <Апо́стол дея́н>ий, зача́ло 38: Бы́сть иду́щым апо́столом на моли́тву: <Аллилу́иа, гла́с 8:> При́зри на мя́, и поми́луй мя́. <Сти́х:> Стопы́ моя́ напра́ви по словеси́ твоему́. <Ева́нглие Иоа́нна, зача́ло 34:> Мимоиды́й Иису́с ви́де челове́ка сле́па от рождества́: <Прича́стный:> Те́ло Христо́во: <Други́й:> Хвали́те Го́спода с небе́с:
<[зри́] Слу́жбу свята́го случи́вшагося в неде́лю сию́ пое́м на повече́рии.>
==  В неде́лю ве́чера,
<На> Го́споди воззва́х: <поста́вим стихо́в 6: пра́здника 3, и мине́и 3.>
<Пра́зднику, гла́с 5. Подо́бен:> Ра́дуйся по́стников:
Све́т всему́ естеству́ челове́ческому, и О́ко те́лу ми́ра сего́, сы́й Бо́же и Сло́ве, и очесе́м о́бще, Соде́тель и Зижди́тель познава́емь: и ны́не от смеше́ния бре́ния и плюнове́ния, слепа́го неизрече́нно вооча́еши пе́рсты Твои́ми созида́ющими и бре́ние, и виде́ние: е́же и улучи́в, пре́жде в рожде́нных зна́емый, со́лнца отню́д не ви́дя, Тебе́ Сла́дкое ви́дит Со́лнце, зря́ о́браз, на́с за благоутро́бие неизрече́нное Созда́вшаго.
Удо́в лише́нием, и отложе́нием челове́ческия плотски́я ору́дийныя ча́сти богате́я, пре́жде слепы́й от утро́бы ма́терни произше́дый, я́ко не бы́ти созда́ние помышля́ше, оче́с лише́ние, из него́же нога́ма, и множа́йшая телесе́ преткнове́ния, е́же о ка́мение быва́ху: и́же Тобо́ю и сие́ бога́тство стяжа́в, ви́дит све́т ми́ра, и Тебе́ све́тов Строи́теля Бо́га и Влады́ку тва́рем возвеща́ет, и Соде́теля всеми́рнаго.
Усты́ и душе́ю и умо́м, от пе́рсти Зижди́тельски и плюнове́ния оче́с зе́ницы Да́вшаго, и о́бщее просвеще́ние, и́же пре́жде слепы́й испове́даше, тва́рем всеми́рнаго Смотри́теля и Строи́теля, за милосе́рдие то́кмо созда́ния вочелове́чившагося, и пропове́даше я́ко Бо́га Всеси́льнаго: его́же кни́жницы ре́вностию, и е́же к ни́м бесе́дование отню́д не могу́ще зре́ти, слепотству́юще мно́жае, изгна́на от собо́рища су́дят, иногда́ зе́ницы Да́вшаго слепо́му, душе́вныя и теле́сныя.
<Сла́ва, и ны́не: гла́с 2:>
Слепы́й роди́выйся в свое́м по́мысле глаго́лаше: еда́ а́з гре́х ра́ди роди́тельных роди́хся без о́чию? еда́ а́з за неве́рие язы́ков роди́хся во обличе́ние? домышля́юся вопроша́ти: когда́ но́щь, когда́ де́нь? не терпи́та ми́ но́зе ка́меннаго претыка́ния: не ви́дех бо со́лнца сия́юща, ниже́ во о́бразе мене́ Созда́вшаго: но молю́ ти ся Христе́ Бо́же, при́зри на мя́ и поми́луй мя́.
<На стихо́вне стихи́ры воскре́сны, гла́с 5:>
Честны́м Твои́м Кресто́м Христе́, диа́вола посрами́л еси́, и Воскре́сением Твои́м жа́ло грехо́вное притупи́л еси́, и спа́сл еси́ ны́ от вра́т сме́ртных: Сла́вим Тя́ Единоро́дне.
<Сти́х:> К Тебе́ возведо́х о́чи мои́:
<Покая́нен:> Го́споди, согреша́я не престаю́, человеколю́бия сподобля́емь не разуме́ю: победи́ мое́ омраче́ние, еди́не Бла́же, и поми́луй мя́.
<Сти́х:> Поми́луй на́с Го́споди, поми́луй на́с:
<Му́ченичен:> О земны́х все́х небре́гше, и на му́ки му́жески дерзну́вше, блаже́нных наде́жд не погреши́сте, но небе́снаго Ца́рствия насле́дницы бы́сте, прехва́льнии му́ченицы: иму́ще дерзнове́ние к Человеколю́бцу Бо́гу, ми́ру ми́р проси́те, и душа́м на́шым ве́лию ми́лость.
<Сла́ва, и ны́не: гла́с 8:>
Мимоходя́ Иису́с от святи́лища, обре́те челове́ка сле́па от рожде́ния, и умилосе́рдився положи́ бре́ние на о́чию его́, и рече́ к нему́: иди́, умы́йся в Силоа́ме: и умы́вся прозре́, сла́ву возсыла́я Бо́гу. Сосе́ди же его́ глаго́лаху ему́: кто́ твои́ зе́ницы отве́рзе, и́хже никто́же от зря́щих исцели́ти возмо́же? Он же возопи́в рече́: Челове́к Иису́с глаго́лемый, Он ми́ рече́: умы́йся в Силоа́ме, и прозре́х. То́й е́сть вои́стинну, Его́же рече́ Моисе́й в зако́не Христа́, Месси́ю, То́й е́сть Спа́с ду́ш на́ших.
=  Понедельник
==  В понеде́льник слепа́го на у́трени
<По 1-м стихосло́вии седа́лен, гла́с 5.>
<Подо́бен:> Собезнача́льное Сло́во:
Кре́ст Госпо́день похва́лим, погребе́ние свято́е пе́сньми почти́м, и Воскре́сение Его́ препросла́вим: я́ко совозста́ви ме́ртвыя от гро́б, я́ко Бо́г, плени́в сме́рти держа́ву, и кре́пость диа́волю, и су́щым во а́де Све́т возсия́.
<Сти́х:> Го́споди да не я́ростию Твое́ю:
Вси́ побди́м, и Христа́ усря́щим ве́рнии со мно́жеством еле́а, и свеща́ми све́тлыми, я́ко да черто́га вну́трь сподо́бимся: вне́ бо двере́й обрета́яйся, безде́льно Бо́гови воззове́т: поми́луй мя́.
<Сти́х:> Ди́вен Бо́г во святы́х Свои́х, Бо́г Изра́илев.
<Му́ченичен:> Го́споди, ча́ши Стра́сти Твоея́ страстоте́рпцы Твои́ поревнова́вше, оста́виша жите́йскую красоту́, и бы́ша а́нгелом соприча́стницы. Те́х мольба́ми пода́ждь душа́м на́шым ми́р Христе́ Бо́же, и ве́лию ми́лость.
<Сла́ва, и ны́не:>
Со а́нгелы небе́сная, с челове́ки земна́я, во гла́се ра́дования Богоро́дице вопие́м ти́: ра́дуйся, врата́ небе́с ши́ршая. ра́дуйся, еди́но земноро́дных спасе́ние. ра́дуйся Честна́я, ра́дуйся Благода́тная, ро́ждшая Бо́га воплоще́ннаго.
<По 2-м стихосло́вии седа́лен, гла́с 5.>
<Подо́бен:> Собезнача́льное Сло́во:
Пре́жде Креста́ Твоего́ Ще́дре, и Воста́ния, иду́щу Ти́, слепы́й от рожде́ния взыва́ше те́пле: Сы́не Дави́дов поми́луй, да́ждь ми́ све́т очесе́м, да узрю́ Тя и а́з: его́же зе́ницы пома́зав бре́нием от плюнове́ния Сло́ве, тому́ све́т све́тло да́л еси́.
<Сла́ва, и ны́не: то́йже.>
Воскресение Христо́во: <псало́м 50. И посе́м, кано́н пра́здника, со ирмосо́м на 8. И мине́и на 4. Конда́к и ексапостила́рий пра́здника.>
<На хвали́тех поста́вим стихи́ 4. И пое́м стихи́ры осмогла́сника, гла́с 5:>
Го́споди, запеча́тану гро́бу от беззако́нников, проше́л еси́ из гро́ба, я́коже роди́лся еси́ от Богоро́дицы: не уразуме́ша, ка́ко воплоти́лся еси́, безпло́тнии Твои́ а́нгели: не чу́вствоваша, когда́ воскре́сл еси́, стрегу́щии Тя́ во́ини. Обоя́ бо запечатле́стася испыту́ющым, яви́шася же чудеса́ кла́няющымся ве́рою та́инству: е́же воспева́ющым, возда́ждь на́м ра́дость и ве́лию ми́лость. <[Два́жды.]>
Увы́ мне́, кому́ уподо́бихся а́з? непло́дней смоко́внице, и бою́ся прокля́тия с посече́нием. Но Небе́сный Де́лателю Христе́ Бо́же, олядене́вшую мою́ ду́шу плодоно́сну покажи́, и я́ко блу́днаго сы́на приими́ мя́, и поми́луй мя́.
<Му́ченичен:>
Благослове́но во́инство Царя́ Небе́снаго: а́ще бо и земноро́дни бы́ша страстоте́рпцы, но а́нгельское досто́инство потща́шася дости́гнути: телеса́ презре́вше, и страда́ньми безпло́тных сподо́бльшеся че́сти. Моли́твами те́х Го́споди, низпосли́ на́м ве́лию ми́лость.
<Сла́ва, и ны́не: гла́с 2:>
Все́ житие́ слепы́й но́щь помышля́я, возопи́ к Тебе́: Го́споди отве́рзи ми́ зе́ницы, Сы́не Дави́дов, Спа́се на́ш, да со все́ми и а́з воспою́ Твою́ си́лу.
<На стихо́вне стихи́ры пра́здника, гла́с 5.>
<Подо́бен:> Преподо́бне О́тче:
Ослепле́ние яви́ся слепы́й не́гли ви́дящым, омрача́я и ра́зумы и ду́шы и у́м, зря́щым его́ безго́дное прозре́ние, и пригласи́вше вопроша́ху с лю́тостию: ка́ко ны́не зри́ши я́ко еди́н от све́т ви́дящих, сле́п сы́й от рожде́ния, и приседя́й стезя́м и прося́й? Те́мже показа́ све́т Подава́ющаго, и Созда́вшаго свети́ла в ми́ре. От ни́хже пропове́дается Сы́н Бо́жий Пребезнача́льный, в после́дняя из Де́вы Челове́к явле́йся за милосе́рдие, от Боже́ственнаго Ду́ха.
<Сти́х:> При́зри на мя́, и поми́луй мя́.
Я́коже бре́мя и земно́е тяжконо́сие зря́шеся, в ми́ре ходя́ слепы́й, и по сто́гнах но́ги сокруша́яй, не́гли я́коже зре́нием жезло́м богате́я. Те́мже прибега́ет к Светода́телю, от Него́же прие́млет све́т зре́ти, и очи́ма свои́ма ви́дети Творца́, по подо́бию Твоему́, и по о́бразу созда́вшаго естество́ челове́ческое от земли́ пе́рвее, и ны́не пе́рстию и плюнове́нием Просвети́вшаго его́ зе́ницы, и Да́вшаго человеколю́бно зре́ти со́лнце.
<Сти́х:> Стопы́ моя́ напра́ви по словеси́ Твоему́:
Сообра́зна узре́ челове́ческому о́бразу Сло́ва О́тча, све́т ви́дев слепы́й, от него́же светоно́сное и дненача́льное ви́де со́лнце, я́коже и про́чии челове́цы ра́дуяся зре́нию новоле́пнейшему, и́мже украся́шеся пра́во иды́й, и безтру́дне проходя́ стези́, и просвети́вшаго Сы́на Бо́жия познава́я, вочелове́чшася кра́йняго ра́ди благоутро́бия, и е́же бе́ пребы́вша Бо́га, Челове́ка бы́вша, и прии́мша е́же не бе́, неслия́нное же соблюда́юща си́х соедине́ние.
<Сла́ва, и ны́не: гла́с 5:>
Го́споди, мимоходя́ путе́м, обре́л еси́ челове́ка сле́па от рожде́ния, и удивле́ни бы́вше ученицы́, вопроша́ху Тя́ глаго́люще: Учи́телю, кто́ согреши́, се́й ли, или́ роди́тели его́, да сле́п роди́ся? Ты́ же Спа́се мо́й возопи́л еси́ к ни́м: ни се́й согреши́, ни роди́тели его́, но да явя́тся дела́ бо́жия на не́м. Мне́ подоба́ет де́лати дела́ Посла́вшаго Мя́, я́же никто́же мо́жет де́лати. И сия́ ре́к, плю́нув до́лу, и бре́ние сотво́рь, пома́зал еси́ о́чи его́, ре́к к нему́: иди́ умы́йся в Силоа́мстей купе́ли. Он же умы́вся здра́в бы́сть, и вопия́ше к Тебе́: ве́рую Го́споди, и поклони́ся Тебе́. Те́мже вопие́м и мы́: поми́луй на́с.
==  В понеде́льник ве́чера
<На Го́споди воззва́х: поста́вим стихо́в 6, и пое́м стихи́ры пра́здника 3: и мине́и 3. Стихи́ры пра́здника, гла́с 5.>
<Подо́бен:> Ра́дуйся по́стников:
Усты́ и душе́ю и умо́м, от пе́рсти Зижди́тельски и плюнове́ния, оче́с зе́ницы Да́вшаго, и о́бщее просвеще́ние, и́же пре́жде слепы́й испове́даше, тва́рем всеми́рнаго Смотри́теля и Строи́теля, за милосе́рдие то́кмо созда́ния вочелове́чившагося, и пропове́даше я́ко Бо́га Всеси́льнаго. Его́же кни́жницы за́вистию, и е́же к ни́м бесе́дование, отню́д не могу́ще зре́ти, слепотству́юще мно́жае, изгна́на от собо́рища су́дят, иногда́ зе́ницы Да́вшаго слепо́му душе́вныя и теле́сныя.
Побе́ду до́бльствия слепы́й на ви́дящих до конца́ взя́т: и́бо Соде́теля сего́ и Созда́теля все́х и слепы́й сы́й узре́, ви́дев воочевле́ние созда́вшееся от плюнове́ния, и си́м еди́нем позна́вый Просвети́вшаго, и Сы́на Бо́жия, и Влады́ку всеми́рнаго: его́же ви́дяще за́висти зло́бою ослепля́еми весьма́ не ви́деша. И та́ко сия́ многосугу́бо ви́дяще, от сего́ чуде́с де́йствия пресла́вная еди́неми глаго́лы.
Сомни́телен кни́жником слепы́м, воочи́выйся пре́жде слепы́й сы́й, яви́ся, я́ко не́гли ника́коже ви́дя: но ло́жно е́же зре́ти Спа́са ра́ди притворя́яйся, ослепля́тися хотя́щым, помраче́ньми пи́смене, в ни́хже сия́ет сла́дкое вои́стинну Со́лнце, субботоде́йствие обновля́яй, соде́лавый мне́, и́же сено́вное сего́ светоде́яй, и покрове́ние взе́мляй, и све́т и́же в си́х пре́жде слепы́м подаде́: и ны́не зря́ще, Светопода́теля ми́рови пропове́дует.
<Сла́ва, и ны́не: гла́с 8:>
Пра́вды Со́лнце мы́сленное Христе́ Бо́же, из утро́бы све́та лише́ннаго, Твои́м пречи́стым прикоснове́нием просвети́вшее обою́ду, и на́ши о́чи душе́вныя озари́вшее, сы́ны дне́ покажи́, да ве́рою вопие́м Ти́: мно́гое Твое́ и неизрече́нное, е́же на на́с благоутро́бие, Человеколю́бче сла́ва Тебе́.
<На стихо́вне стихи́ры, гла́с 5:>
Воскресе́ние дая́й ро́ду челове́ческому, я́ко овча́ на заколе́ние веде́ся: устраши́шася сего́ кня́зи а́дстии, и взя́шася врата́ плаче́вная. Вни́де бо Ца́рь сла́вы Христо́с, глаго́ля су́щым во у́зах, изыди́те: и су́щым во тьме́, откры́йтеся.
<Сти́х:> К тебе́ возведо́х о́чи мои́:
Го́споди, и стра́ха Твоего́ бою́ся, и лука́вое твори́ти не престаю́. Кто́ на суди́щи судии́ не бои́тся? Или́ кто́ исцели́тися хотя́, врача́ прогне́вает, я́коже а́з: долготерпели́ве Го́споди, на не́мощь мою́ умилосе́рдися и поми́луй мя́.
<Сти́х:> Поми́луй на́с Го́споди, поми́луй на́с:
<Му́ченичен:> Щито́м ве́ры обо́лкшеся, и о́бразом кре́стным себе́ укрепи́вше, к му́кам му́жески вда́шася, и диа́волю ле́сть и де́рзость упраздни́ша, святи́и Твои́ Го́споди. Те́х мольба́ми я́ко Всеси́льный Бо́г, ми́рови ми́р низпосли́, и душа́м на́шым ве́лию ми́лость.
<Сла́ва, и ны́не: гла́с 8:>
За милосе́рдие ми́лости воплоти́выйся Христе́ Бо́же, све́та лише́ннаго от утро́бы, милосе́рдием неизрече́нных щедро́т, сия́ния Боже́ственнаго сподо́бил еси́, сего́ зе́ницам пе́рстию созда́тельными пе́рсты Твои́ми прикосну́выйся. Са́м и ны́не Светода́телю, и на́шя озари́ душе́вная чу́вства, я́ко еди́н Независтнода́тель.
=  Вторник
==  Во вто́рник слепа́го, на У́трени
<По 1-м стихосло́вии, седа́лен, гла́с 5:>
<Подо́бен:> Собезнача́льное сло́во:
Го́споди, ме́ртв наре́клся еси́, Умертви́вый сме́рть: во гро́бе положи́лся еси́, Истощи́вый гро́бы: горе́ во́ини гро́б стрежа́ху, до́ле от ве́ка ме́ртвыя воскреси́л еси́. Всеси́льне и Непостижи́ме Го́споди сла́ва Тебе́.
<Сти́х:> Го́споди, да не я́ростию Твое́ю обличи́ши мене́:
Судии́ седя́щу, и а́нгелом предстоя́щым, трубе́ глася́щей, и пла́мени горя́щу, что́ сотвори́ши душе́ моя́, ведо́ма на су́д? Тогда́ бо лю́тая твоя́ предста́нут, и та́йная твоя́ облича́тся согреше́ния. Те́мже пре́жде конца́ возопи́й к Судии́: Бо́же очи́сти мя́, и спаси́ мя.
<Сти́х:> Ди́вен Бо́г во святы́х Свои́х, Бо́г Изра́илев.
<Му́ченичен:> Сия́ет дне́сь па́мять страстоте́рпцев, и́мать бо от небе́с озаре́ние: ли́к а́нгельский торжеству́ет, и челове́ческий ро́д спра́зднует. Те́мже мо́лятся Го́сподеви, поми́ловатися душа́м на́шым.
<Сла́ва, и ны́не: Богоро́дичен:>
Ма́ти Бо́жия Пресвята́я, Стено́ христиа́н, изба́ви лю́ди Твоя́ обы́чно, зову́щыя к Тебе́ приле́жно: сопроти́в ста́ни враго́в, и возвыша́ющихся мы́слей, да вопие́м ти́: ра́дуйся Благода́тная.
<По 2-м стихосло́вии, седа́лен, гла́с 5.>
<Подо́бен:> Собезнача́льное Сло́во:
Прозре́вый ви́дится слепы́й плюнове́нием, челове́ческое составле́ние пре́жде Созда́вшаго, не ви́дяй от рожде́ния вели́кое со́лнце. Те́мже и благодаре́ние Бо́гу возсыла́ет от души́, сего́ зря́ о́браз, по подо́бию созда́нный о́браз Созда́вшаго.
<Сла́ва, и ны́не: то́йже.>
<Пое́м кано́н пра́здника, со ирмосы́ на 8: и мине́и на 4. Конда́к, и ексапостила́рий пра́здника.>
<На хвали́тех стихи́ры осмогла́сника, гла́с 5:>
Го́споди, вереи́ ве́чныя сокруши́вый, и у́зы растерза́вый от гро́ба воскре́сл еси́, оста́вль Твоя́ погреба́льная, во свиде́тельство и́стиннаго тридне́внаго Твоего́ погребе́ния: и предвари́л еси́ в Галиле́и, в пеще́ре Стрего́мый. Ве́лия Твоя́ ми́лость, Непостижи́ме Спа́се поми́луй, и спаси́ на́с. <[Два́жды].>
Мно́жества прегреше́ний мои́х пре́зри Го́споди, от Де́вы Рожде́йся, и вся́ очи́сти беззако́ния моя́, по́мысл мне́ подая́й обраще́ния, я́ко еди́н Человеколю́бец, молю́ся, и поми́луй мя́.
<Му́ченичен:>
Страстоте́рпцы Твои́ Го́споди, чи́ны а́нгельския подража́вше, я́ко безпло́тнии му́ки претерпе́ша, единомы́сленное упова́ние иму́ще, обеща́нных бла́г наслажде́ние. Те́х моли́твами Христе́ Бо́же на́ш, ми́р да́руй ми́ру Твоему́ и душа́м на́шым ве́лию ми́лость.
<Сла́ва, и ны́не: гла́с 8:>
Кто́ возглаго́лет си́лы Твоя́ Христе́? или́ кто́ изочте́т чуде́с Твои́х мно́жества? Сугу́б бо я́ко ви́ден бы́л еси́ на земли́ за бла́гость, сугу́бы и цельбы́ неду́гующым подава́л еси́: не то́чию бо теле́сныя о́чи отве́рзл еси́, и́же от утро́бы слепо́му, но и душе́вныя. Те́мже Бо́га Тя́ испове́даше тая́щагося, и все́м подаю́ща ве́лию ми́лость.
<На стихо́вне стихи́ры подо́бны, гла́с 5.>
<Подо́бен:> Преподо́бне о́тче:
Сия́ние светоно́сное просия́вшее, зря́ще проявле́нно в суббо́ту, светоно́снаго слепца́, зако́нми моисе́а смуща́емии, нра́вом ослепля́ющеся зря́ще се́нь, осене́ния не разуме́юще покрыва́юща зако́ны, из него́же не ви́деша светоде́теля, и сло́вом суббо́ты соде́теля, воочи́вшаго слепа́го измове́нием, и плюнове́ния но́вым бренотворе́нием. с ни́мже смеша́еми бо́га того́ у́зрим, ослепле́ние фарисе́йское облича́юще зре́нием, е́же от лу́чшаго.
<Сти́х:> При́зри на мя́, и поми́луй мя́.
У́тро возсия́ во тме́ пребыва́ющему но́щи невиде́ния, многоболе́зненному слепо́му, во струя́х купе́ли Силоа́мстей измове́нному, све́т очесе́м боже́ственным повеле́нием. Те́мже светоно́сный нове́йший ви́дится, мра́к тмы́ нощетво́рных зако́нных изъоблича́я кни́жников, и помраче́нное си́х невиде́ние возсия́ньми просвеща́яй светоно́сными: из ни́хже ослепле́ние сено́вных пре́жде пи́смен вооча́ется, от Сло́ва на́м подае́мыми све́тлыми сия́ньми.
<Сти́х:> Стопы́ моя́ напра́ви по словеси́ Твоему́.
На высоту́ взы́де светоно́снаго восхожде́ния, све́том богоразу́мия просве́щся слепы́й, терпя́ теле́сное и у́мное омраче́ние, е́же от Сло́ва но́выми светоли́тии просве́щся ве́сь, а́ще и пе́рвее ослепи́ся во обои́х и Светода́вца познава́ет, и Светоде́теля возсия́вшаго из гро́ба тридне́вно, и зе́млю уясни́вшаго Свои́м воскресе́нием: из него́же возсия́ све́т возсозда́ния во тме́ держи́мым челове́ком, за благоутро́бие и ве́лию ми́лость.
<Сла́ва, и ны́не: гла́с 8:>
Пра́вды Со́лнце мы́сленное Христе́ Бо́же, из утро́бы све́та лише́ннаго, Твои́м пречи́стым прикоснове́нием просвети́вшее обою́ду, и на́ши о́чи душе́вныя озари́вшее, сы́ны дне́ покажи́, да ве́рою вопие́м Ти́ мно́гое Твое́ и неизрече́нное, е́же на на́с благоутро́бие, Человеколю́бче, сла́ва Тебе́.
==  Во вто́рник ве́чера отда́ние пра́здника Па́схи
<По 9-м часе́ твори́т свяще́нник нача́ло с кади́лом и со свеще́ю, ца́рским две́рем отве́рзенным, и пое́т:> Христо́с воскре́се: <со стихи́. И по стисе́х псало́м:> Благослови́ душе́ моя́ Го́спода: <И ектениа́. Та́же кафи́сма обы́чная.>
<На> Го́споди воззва́х: пое́м стихи́ры самогла́сны, слепа́го, на 6. Гла́с 2:
Слепы́й роди́выйся, в свое́м по́мысле глаго́лаше: еда́ а́з гре́х ра́ди роди́тельных роди́хся без о́чию? еда́ а́з за неве́рие язы́ков роди́хся во обличе́ние? Не домышля́юся вопроша́ти: когда́ но́щь, когда́ де́нь? Не терпи́та ми́ но́зе ка́меннаго претыка́ния, не ви́дех со́лнца сия́юща, ниже́ во о́бразе мене́ Созда́вшаго. Но молю́ ти ся Христе́ Бо́же, при́зри на мя́, и поми́луй мя́.
Мимоходя́ Иису́с от святи́лища, обре́те челове́ка сле́па от рожде́ния, и умилосе́рдився положи́ бре́ние на о́чию его́, и рече́ к нему́: иди́ умы́йся в Силоа́ме: и умы́вся прозре́, сла́ву возсыла́я Бо́гу. Сосе́ди же его́ глаго́лаху ему́: кто́ твои́ зе́ницы отве́рзе, и́хже никто́же зря́щих исцели́ти возмо́же? Он же возопи́в, рече́: Челове́к Иису́с глаго́лемый, Он ми́ рече́: умы́йся в Силоа́ме, и прозре́х. то́й е́сть вои́стинну, Его́же рече́ Моисе́й в зако́не, Христа́ Месси́ю: То́й е́сть Спа́с душа́м на́шым.
<Гла́с 4:> Все́ житие́ слепы́й но́щь помышля́я, возопи́ Тебе́: Го́споди, отве́рзи ми́ зе́ницы, Сы́не Дави́дов Спа́се на́ш, да со все́ми и а́з воспою́ Твою́ си́лу.
<Гла́с 5:> Го́споди, мимоходя́ путе́м, обре́л еси́ челове́ка сле́па от рожде́ния, и удивле́ни бы́вше ученицы́, вопроша́ху Тя́ глаго́люще: Учи́телю, кто́ согреши́, се́й ли, или́ роди́тели его́, да сле́п роди́ся? Ты́ же Спа́се мо́й, возопи́л еси́ к ни́м: ни се́й согреши́, ни роди́тели его́, но да явя́тся дела́ Бо́жия на не́м. Мне́ подоба́ет де́лати дела́ Посла́вшаго Мя́, я́же никто́же мо́жет де́лати. И сия́ ре́к, плю́нув до́лу, бре́ние сотво́рь, пома́зал еси́ о́чи его́, ре́к к нему́: иди́ умы́йся в Силоа́мстей купе́ли. Он же умы́вся здра́в бы́сть, и вопия́ше к Тебе́: ве́рую Го́споди, и поклони́ся Тебе́. Те́мже вопие́м и мы́: поми́луй на́с.
<Гла́с 8:> Пра́вды Со́лнце мы́сленное Христе́ Бо́же, из утро́бы све́та лише́ннаго, Твои́м пречи́стым прикоснове́нием просвети́вшее обою́ду, и на́ши о́чи душе́вныя озари́вшее, сы́ны дне́ покажи́, да ве́рою вопие́м Ти́: мно́гое Твое́ и неизрече́нное, е́же на на́с благоутро́бие, Человеколю́бче сла́ва Тебе́.
За милосе́рдие ми́лости воплоти́выйся Христе́ Бо́же, све́та лише́ннаго от утро́бы, милосе́рдием неизрече́нных щедро́т сия́ния Боже́ственнаго сподо́бил еси́ сего́ зе́ницам пе́рстию созда́тельными пе́рсты Твои́ми прикосну́выйся: Са́м и ны́не Светода́телю, и на́шя озари́ душе́вная чу́вства, я́ко еди́н Независтнода́тель.
<Сла́ва и ны́не: гла́с 8:>
Кто́ возглаго́лет си́лы Твоя́ Христе́? или́ кто́ изочте́т чуде́с Твои́х мно́жества? Сугу́б бо я́ко ви́ден бы́л еси́ на земли́ за бла́гость, сугу́бы и цельбы́ неду́гующым подава́л еси́. Не то́чию бо теле́сныя о́чи отве́рзл еси́, и́же от утро́бы слепо́му, но и душе́вныя. Те́мже Бо́га Тя́ испове́даше тая́щагося, и все́м подаю́ща ве́лию ми́лость.
<Проки́мен дне́.>
<На стихо́вне стихи́ра, гла́с 5:>
Тебе́ воплоще́ннаго Спа́са Христа́, и небе́с не разлучи́вшася, во гла́сех пе́ний велича́ем: я́ко Кре́ст и сме́рть прия́л еси́ за ро́д на́ш, я́ко Человеколю́бец Госпо́дь, испрове́ргий а́дова врата́, тридне́вно воскре́сл еси́, спаса́я ду́шы на́шя.
<Та́же:> Да воскре́снет Бо́г, и расточа́тся врази́ Его́. <И пое́м стихи́ры Па́схи с припе́вы и́х.> Па́сха свяще́нная на́м дне́сь показа́ся: <и про́чая. Сла́ва, и ны́не:> Воскре́сния де́нь: <И пото́м.> Христо́с воскре́се: <с пе́нием, еди́ножды. Та́же,> Ны́не отпуща́еши: <Трисвято́е.> <И по> О́тче на́ш: <Тропа́рь воскре́сн, гла́с 5:> Собезнача́льное сло́во: <Сла́ва, и ны́не: Богоро́дичен его́.> <И ектениа́:> Поми́луй на́с Бо́же: <И обы́чный отпу́ст глаго́лет иере́й без креста́:> Воскресы́й из ме́ртвых: <И свята́го дне́ помина́ет. И многоле́тны.>
<[зри́] На повече́рии по> Досто́йно: <и по трисвято́м, конда́к слепа́го: Сла́ва, и ны́не: Па́схи:> А́ще и во гро́б:
<[зри́] Полу́нощницу же пое́м по обы́чаю с кафи́смою. По 1-м трисвято́м, вме́сто:> Се́ Жени́х гряде́т: <глаго́лем тропа́рь воскре́сен:> Собезнача́льное сло́во: <Сла́ва, и ны́не: Богоро́дичен его́. По 2-м трисвято́м, вме́сто:> Помяни́ го́споди я́ко бла́г: <глаго́лем конда́к Па́схи:> А́ще и во гро́б: <Посе́м,> Го́споди поми́луй. <12. И отпу́ст. Моли́твы же:> Помяни́ го́споди, в наде́жди: <не глаго́лем.>
=  Среда
==  В сре́ду на У́трени
<Нача́ло твори́т свяще́нник:> Сла́ва Святе́й, и Единосу́щней: <по обы́чаю, с кади́лом, и со стихи́, я́ко изъобрази́ся ве́чера. И по стисе́х глаго́лет настоя́тель, или́ чте́ц:> Сла́ва в вы́шних Бо́гу: <И шестопса́лмие по обы́чаю:> На Бо́г Госпо́дь: <Тропа́рь воскре́сн, гла́с 5:> Собезнача́льное сло́во: <два́жды. Сла́ва, и ны́не: Богоро́дичен его́.>
<По 1-м стихосло́вии, седа́лен воскре́сен. Сла́ва, и ны́не: Богоро́дичен. Пи́саны в неде́лю слепа́го. И чте́ние Иоа́нна.>
<По 2-м стихосло́вии седа́лен, гла́с 5:>
Отцу́ и Ду́хови Собезнача́льный, И́же све́том я́ко ри́зою одева́яйся, человеколю́бно в на́ше естество́ облече́ся, и неду́ги челове́ческия отгоня́я я́ко бо́г, просвети́ и зе́ницы от ложе́сн ма́терних лише́ннаго све́та. <[Два́жды.]>
Воскресе́ние Христо́во: <Псало́м пятьдеся́тый.> 
<Кано́ны три́: Па́сце со ирмосы́ на 6: и слепа́го на 4: и предпра́зднству Вознесе́ния, на 4.>
<Кано́н предпра́зднству Вознесе́ния,>
<его́же краестро́чие, по алфави́ту. Гла́с 5.>
<Пе́снь 1.>
<Ирмо́с:> Коня́ и вса́дника:
Горе́ ко Отцу́ Христо́с восхо́дит, и прино́сит пло́ть, ю́же от на́с восприя́т: того́ воспои́м в похвале́нии дне́сь, побе́дную пе́снь пою́ще.
Кни́ги писа́ний Боже́ственных, и про́поведи прему́дрых богоглаго́льник, коне́ц я́ве прия́ша: по воста́нии бо Влады́ка, восхо́дит со сла́вою в небе́сная.
Земля́ та́йно лику́ет, и небе́сная весе́лия исполня́ются о Вознесе́нии Христа́, дре́вле разстоя́щаяся соедини́вшаго благода́тию, и Е́вино прегражде́ние разори́вшаго.
<Катава́сиа:> Спаси́телю Бо́гу:
<Пе́снь 3.>
<Ирмо́с:> Водрузи́вый на ничесо́мже зе́млю:
Связа́в Свое́ю сме́ртию Сло́ве сме́рть, из ме́ртвых воскре́сл еси́ я́ве тридне́вен, и к небе́сным Спа́се возше́л еси́ со сла́вою, песносло́вящым безпло́тным Твое́ смотре́ние неизрече́нное.
Прише́л еси́ к земны́м Христе́ кроме́ те́ла, и обле́кся в пло́ть, Кре́ст претерпе́л еси́, и воскре́с из ме́ртвых, возше́л еси́ со сла́вою к началосве́тному Отцу́ Твоему́, умиротвори́вый вся́ческая.
Поиска́в Христе́ на земли́ заблу́ждшее овча́, незаблу́дным Сло́ве, сие́ счини́л еси́: и Возне́сся к небесе́м, се́л еси́ во сла́ве одесну́ю Твоего́ Роди́теля. Сла́ва мно́гому благоутро́бию Твоему́.
<Катава́сиа:> Си́лою Креста́ Твоего́ Христе́:
<Конда́к слепа́го, гла́с 4:> Душе́вныма очи́ма: <И и́кос.>
<Та́же седа́лен, гла́с 1. Подо́бен:> Гро́б Тво́й Спа́се:
Воочи́л еси́ Христе́ от утро́бы рожде́ннаго без оче́с, показа́вый иуде́ем Спа́се мо́й, сла́ву Твою́ неизрече́нную, и я́ко Све́т все́х еси́: но за́вистию Тя́ ослепле́ннии умо́м наве́тующе, живота́ Пода́теля умертви́ти потща́хуся.
<Сла́ва, и ны́не: Подо́бен:>
Роди́лся еси́, я́ко Ты́ Спа́се мо́й восхоте́вый, яви́лся же па́ки еси́, я́ко Ты́ восхоте́л еси́, и пострада́л еси́ я́ко Челове́к, я́ко Бо́г же воскре́сл еси́. На небеса́ со сла́вою возше́л еси́, и возве́л еси́ челове́ческое существо́, и сла́вою удобри́л еси́.
<Пе́снь 4.>
<Ирмо́с:> Боже́ственное Твое́ разуме́в:
Пре́жде грехо́м осужде́нное естество́ на́ше Всецарю́ Твои́м прия́тием поми́ловася, песносло́вящее Твое́ со стра́хом Воста́ние, и Боже́ственное Вознесе́ние.
Дивя́тся безпло́тных чи́ни, смотря́юще Тя́ Христе́ нося́ща те́ло земно́е, и возше́дша на о́блак, и к небе́сным восходя́ща.
<Сла́ва:>
Ви́девше очервле́ны ри́зы Твоя́ Христе́ Всецарю́, Твои́м восхо́дом ужасо́шася а́нгельския си́лы и стра́хом и ра́достию поклони́шася.
<И ны́не:>
Воспле́щим рука́ма, Госпо́дь воста́в из ме́ртвых, на небеса́ взы́де, повину́вшымся Ему́ а́нгелом, я́ко Творцу́ и Бо́гу на́шему.
<Катава́сиа:> Услы́шах слу́х си́лы Креста́:
<Пе́снь 5.>
<Ирмо́с:> Одея́йся све́том:
Разреши́в осужде́ние челове́чества, Христо́с воскре́се и к небе́сным, О́тчим соседе́нием поче́т, и́хже возлюби́. <[Два́жды.]>
<Сла́ва:>
По воскресе́нии радостнотвори́вый Христе́ ученики́ Твоя́, возше́л еси́ горе́, к Твоему́ Роди́телю, Его́же не разлучи́лся еси́, а́ще и челове́ком бесе́довал еси́.
<И ны́не:>
Зако́ну предсе́ния, и пропове́дания богоглаго́ливых испо́лнив, Христе́ возше́л еси́, о́блаку Тя́ подъе́мшу Спа́се, к небе́сным.
<Катава́сиа:> У́тренююще вопие́м Ти́:
<Пе́снь 6.>
<Ирмо́с:> Неи́стовствующееся бу́рею:
Стра́нное виде́ние яви́лся еси́ а́нгелом.челове́чь зра́к нося́, восхо́дом Твои́м стра́шным Человеколю́бче: те́мже со стра́хом воспева́ем Тя́. <[Два́жды.]>
<Сла́ва:>
Все́х Госпо́дь со сла́вою восхо́дит све́тло к Своему́ Безнача́льному Роди́телю: вся́ тва́рь ны́не пра́зднует лику́ющи.
<И ны́не:>
Вся́к язы́к дне́сь да вопие́т: в воскликнове́нии, Христо́с взы́де, и в трубы́ Боже́ственном гла́се к небесе́м: и́хже не оста́ви.
<Катава́сиа:> Обы́де мя́ бе́здна:
<Конда́к па́сце:> А́ще и во гро́б: <и и́кос.>
<Синакса́рь мине́и.>
<Пе́снь 7.>
<Ирмо́с:> Превозноси́мый отце́в:
Растерза́в средосте́ние вражды́ Го́споди, Кресто́м и Стра́стию Твое́ю, о́блаком носи́мь возше́л еси́ со сла́вою к Безнача́льному Отцу́.
Тре́петни взыва́ху си́лы: возми́те врата́, прии́де Христо́с те́ло земно́е нося́, и Боже́ственною Стра́стию велиа́ра умертви́в.
<Сла́ва:>
Что́ твоя́ ри́зы червле́ны человеколю́бче? си́лам боже́ственным вопроша́ющым: точи́ло ны́не изгнето́х, христо́с восходя́ вопия́ше.
<И ны́не:>
Пе́сньми Твое́ распя́тие Христе́, и Воста́ние согла́сно сла́вим, све́тло пра́зднующе о Вознесе́нии честне́м Твое́м во ве́ки.
<Катава́сиа:> В пещи́ о́гненней:
<Пе́снь 8.>
<Ирмо́с:> Тебе́ вседе́телю:
Све́т Тя́ от Све́та су́щий, о́блак све́тел подъя́т от горы́ Ма́сличныя, все́м зря́щым боже́ственным ученико́м Твои́м, и Тебе́ воспева́ющым во вся́ ве́ки.
Рука́ми псало́мски воспле́щим, воскре́се Христо́с Бо́г на́ш, и взы́де, отону́дуже сни́де к на́м человеколю́бно, умиротвори́вый дре́вле разстоя́щаяся.
Благослови́м Отца́, и Сы́на, и Свята́го Ду́ха, Го́спода.
Поя́ Дави́д вопие́т: Христо́с взы́де на херуви́мех Свои́х, и возлете́ я́ве на крилу́ у́мных чино́в: его́же превозно́сим во вся́ ве́ки.
<И ны́не:>
Яви́лся еси́ ученико́м воскре́с от гро́ба, и си́х возве́л еси́ на го́ру Ма́сличную, отону́дуже о́блак све́тел подъе́м, взя́т к го́рним Христе́ Тебе́ со сла́вою.
<Катава́сиа:> Из Отца́ пре́жде ве́к:
Честне́йшую: не пое́м: но пое́м припе́вы па́схи.
<Пе́снь 9.>
<Ирмо́с>: Иса́ие лику́й:
Свяще́нное торжество́ вся́ тва́рь прино́сит я́ве Вознесе́нию Твоему́ Сло́ве Бо́жий, и́мже прине́сл еси́ Отцу́ Твоему́, е́же от на́с естество́ восприя́л еси́ па́че сло́ва Неизме́нне.
Я́ко Бо́г сте́рл еси́ врата́ а́дова Спа́се и вереи́, и воскре́с из ме́ртвых, к небе́сным восте́кл еси́ чино́м а́нгельским, врата́ возми́те, вопию́щым со удивле́нием.
Твоему́ Боже́ственному восхо́ду дивя́щымся боже́ственным ученико́м, предста́ша я́вственно а́нгели, те́м вопию́ще: Его́же ви́дите восходя́ща на небеса́, Се́й прии́дет со сла́вою суди́ти все́м.
<Сла́ва:>
Е́же Христе́ дарова́л еси́ ми́р ученико́м, к го́рним дре́вле восходя́. то́й и на́м бога́тно низпосли́, в любви́ все́х содержа́я: я́ко да согла́сно Тебе́ Спа́са велича́ем.
<И ны́не:>
Светоно́сная колесни́ца Со́лнца мы́сленнаго, Ты́ была́ еси́ вои́стинну, Нескве́рная Чи́стая, И́мже седя́щии во тме́ ви́деша све́т позна́ния, по до́лгу Тя́ сла́вяще.
<Катава́сиа:> Тя́ па́че ума́:
<Ексапостила́рий:> Пло́тию усну́в: <два́жды. И слепа́го:> У́мныя мои́ о́чи:
<На хвали́тех ста́вим стихо́в 8, и пое́м стихи́ры самогла́сны, слепа́го 4, гла́с 2:> Слепы́й роди́выйся: Мимоиды́й Иису́с от святи́лища: <Та́же, гла́с 4:> Все́ житие́ слепы́й: <Гла́с 5:> Го́споди мимоходя́щу ти́: <[Пи́саны во вто́рник ве́чера].>
<Та́же стихи́ры па́схи с припе́вы и́х. Сла́ва, и ны́не: Гла́с 5:> Воскре́сния де́нь: <Та́же,> Христо́с воскре́се: <я́коже указа́ся ве́чер.>
<И славосло́вие вели́кое. Тропа́рь, гла́с 5:> Собезнача́льное сло́во: <Сла́ва, и ны́не: Богоро́дичен его́. Ектениа́ и отпу́ст без креста́. И свята́го на отпу́сте помина́ет, его́же бу́дет де́нь.>
<И ча́с 1, в притво́ре. На 1-м часе́ глаго́лем псалмы́ обы́чныя. На Сла́ва: тропа́рь:> Собезнача́льное Сло́во: <И ны́не: Богоро́дичен:> Что́ тя нарече́м: <По трисвято́м конда́к: Душе́вныма очи́ма: И коне́чный отпу́ст по обы́чаю, и про́чыя часы́ пред литурги́ею глаго́лем трипса́лмнии.>
<Нача́ло литурги́и, я́коже на са́мую па́сху. На литурги́и изъобрази́тельная, и от кано́на пе́снь 3, и 6. По вхо́де тропа́рь:> Собезнача́льное Сло́во: <Сла́ва: конда́к слепа́го. И ны́не: Па́схи:> А́ще и во гро́б: <И про́чая. Проки́мен Па́схи:> Се́й де́нь, его́же сотвори́ Госпо́дь: <Аллилу́иа Па́схи. Апо́стол и ева́нглие дне́. И про́чая слу́жба воскре́сна вся́. Прича́стен:> Те́ло христо́во: <Глаго́лем же и псало́м 33:> Благословлю́ го́спода: <Та́же иере́й твори́т отпу́ст Па́схи со кресто́м, и про́чее все́ пое́м коне́ц литурги́и, я́коже указа́ся на са́мую Па́сху. И та́ко отдае́тся пра́здник свята́го и живоно́снаго Христо́ва Воскресе́ния.>
<На трапе́зе быва́ет бра́тии утеше́ние вели́кое, си́речь еле́ем, ры́бою и вино́м.> 
==  В сре́ду ве́чера
<пра́зднуем Вознесе́ние Го́спода Бо́га и Спа́са на́шего Иису́са Христа́.>
<Ча́с 9-й трипса́лмный. По нача́ле глаго́лет чте́ц трисвято́е, и до неде́ли 8-я во вся́ком церко́вном пе́нии.>
<На ма́лей вече́рни,>
<на> Го́споди воззва́х: поста́вим стихи́ры 4, гла́с 6:
Госпо́дь Вознесе́ся на небеса́: Го́споди Твоему́ Вознесе́нию: На гора́х святы́х: Го́споди, смотре́ния соверши́в та́инство: <[зри́ ни́же на вели́цей вече́рни.] Сла́ва, и ны́не: гла́с то́йже:> Го́споди, апо́столи я́ко ви́деша Тя́:
<Проки́мен дне́.>
<На стихо́вне стихи́ры, гла́с 1:>
Возше́д на небеса́: <Сти́х:> Вси́ язы́цы восплещи́те рука́ми: Возше́л еси́ Христе́ к Безнача́льному Отцу́: <Сти́х:> Взы́де Бо́г в воскликнове́нии: А́нгели Твои́ Го́споди: <Сла́ва, и ны́не, гла́с 2:> Роди́лся еси́, я́ко Са́м восхоте́л еси́: <[зри́ на вели́цей вече́рни.]>
Ны́не отпуща́еши: <Трисвято́е. По> О́тче на́ш. <Отпусти́тельный тропа́рь, гла́с 4:>
Возне́слся еси́ во сла́ве Христе́ Бо́же на́ш, ра́дость сотвори́вый ученико́м обетова́нием Свята́го Ду́ха, извеще́нным и́м бы́вшым благослове́нием, я́ко Ты́ еси́ Сы́н Бо́жий, Изба́витель ми́ра.
<Та́же ектениа́ ма́лая. И отпу́ст.> 
<На вели́цей вече́рни.>
<По предначина́тельном псалме́ кафи́смы не глаго́лем. На> Го́споди воззва́х: <поста́вим стихо́в 10. И пое́м стихи́ры самогла́сны 5, повторя́юще я́. Гла́с 6:>
Госпо́дь Вознесе́ся на небеса́, да по́слет Уте́шителя ми́ру: небеса́ угото́ваша престо́л Его́, о́блацы восхожде́ние Его́. А́нгели дивя́тся, Челове́ка зря́ще превы́ше себе́. Оте́ц жде́т, Его́же в не́драх и́мать Соприсносу́щна: Ду́х же Святы́й вели́т все́м а́нгелом Его́: возми́те врата́ кня́зи ва́шя, вси́ язы́цы восплещи́те рука́ми, я́ко взы́де Христо́с, иде́же бе́ пе́рвее. <[Два́жды.]>
Го́споди, Твоему́ Вознесе́нию удиви́шася херуви́ми, зря́ще Тебе́ Бо́га на о́блацех восходя́ща, на ни́х седя́щаго и сла́вим Тя́, я́ко бла́га ми́лость Твоя́, сла́ва Тебе́. <[Два́жды.]>
На гора́х святы́х зря́ще Твое́ Вознесе́ние Христе́, Сия́ние сла́вы О́тчи, воспева́ем Тво́й светообра́зный лица́ зра́к, кла́няемся Страсте́м Твои́м, почита́ем Воскресе́ние, сла́вное Вознесе́ние сла́вяще: поми́луй на́с. <[Два́жды.]>
Го́споди, апо́столи я́ко ви́деша Тя́, на о́блацех возноси́ма, рыда́нием сле́з, Жизнода́вче Христе́, ско́рби исполня́еми, рыда́юще глаго́лаху: Влады́ко, не оста́ви на́с си́рых, за милосе́рдие возлюби́л еси́ рабы́ Твоя́, я́ко Благоутро́бен: но посли́ я́коже обеща́л еси́ на́м, Пресвята́го Твоего́ Ду́ха, просвеща́юща ду́шы на́шя. <[Два́жды].>
Го́споди, смотре́ния соверши́в та́инство, пои́м Твоя́ ученики́ на го́ру Елео́нскую, возноси́лся еси́, и се́ тве́рдь небе́сную проше́л еси́, мене́ ра́ди Обнища́вый по мне́ и возше́д отону́дуже не разлучи́лся еси́, Всесвята́го Твоего́ Ду́ха низпосли́, просвеща́юща ду́шы на́шя [Два́жды.]
<Сла́ва, и ны́не: гла́с то́йже.>
Не́др Оте́ческих не разлу́чся, Сладча́йший Иису́се, и с земны́ми я́ко Челове́к пожи́в, дне́сь от горы́ Елео́нския Возне́слся еси́ во сла́ве, и па́дшее естество́ на́ше ми́лостивно Возне́с, Отцу́ спосади́л еси́. Те́мже небе́снии безпло́тных чи́нове, чудеси́ удивля́ющеся, ужаса́хуся у́жасом, и тре́петом содержи́ми, Твое́ человеколю́бие велича́ху. С ни́миже и мы́ земни́и, е́же к на́м Твое́ снизхожде́ние, и е́же от на́с Вознесе́ние славосло́вяще, мо́лимся глаго́люще: ученики́, и Ро́ждшую Тя́ Богоро́дицу, ра́дости безчи́сленныя Испо́лнивый во Твое́ Вознесе́ние, и на́с сподо́би избра́нных Твои́х ра́дости, моли́твами и́х, вели́кия ра́ди Твоея́ ми́лости.
<Вхо́д. Проки́мен дне́. и чте́ния.>
<Проро́чества Иса́иина чте́ние. [Глава́ 2.]>
Та́ко глаго́лет Госпо́дь: бу́дет в после́дния дни́ явле́на гора́ Госпо́дня, и до́м Бо́жий на версе́х го́р, и Вознесе́тся превы́ше холмо́в, и прии́дут на ню́ вси́ язы́цы. И по́йдут лю́дие мно́зи, и реку́т: прииди́те взы́дем на го́ру Госпо́дню, и в до́м Бо́га Иа́ковля, и возвести́т на́м пу́ть Сво́й, и по́йдем по нему́.
<Проро́чества Иса́иина чте́ние. [Глава́ 62.]>
Та́ко глаго́лет Госпо́дь: поиди́те и вни́дите враты́ Мои́ми, угото́вите пу́ть Мо́й, и пу́ть твори́те лю́дем Мои́м, и ка́мения от пути́ размещи́те, Вознеси́те зна́мение на язы́ки. Се́ бо Госпо́дь сотвори́ слы́шано да́же до после́дних земли́: рцы́те дще́ри Сио́нове, се́ Спаси́тель тво́й прихо́дит, име́я с Собо́ю мзду́, и де́ло Его́ пред лице́м Его́. И прозове́т я́ лю́ди свя́ты, изба́влены от Го́спода: ты́ же нарече́шися взыска́нный гра́д, и неоста́вленный. Кто́ Се́й прише́дый из Едо́ма, оброще́ние ри́з Его́ от Восо́ра? Се́й красе́н во оде́жди Свое́й, вопие́т с кре́постию ве́лиею: Аз глаго́лю пра́вду и су́д спасе́ния. Почто́ Ти обро́щены ри́зы, и оде́жды Твоя́ я́ко от истопта́ния точи́ла испо́лнены истопта́ния? Точи́ло истопта́х Еди́н, и от язы́к не́сть му́ж со Мно́ю. Ми́лость Госпо́дню помяну́х, доброде́тели Госпо́дни во все́х, и́миже на́м воздава́ет. Госпо́дь, Судия́ благи́й до́му Изра́илеву, нано́сит на́м по ми́лости Свое́й, и по мно́жеству пра́вды Своея́. И рече́: не лю́дие ли Мои́, ча́да не отве́ргут ли ся? И бы́сть и́м во спасе́ние от вся́кия ско́рби и́х. Не хода́тай, ниже́ а́нгел, но Са́м Госпо́дь спасе́ и́х: за е́же люби́ти и́х, и щаде́ти и́х, Са́м изба́ви и́х, и восприя́т и́х, и Вознесе́ и́х во вся́ дни́ ве́ка.
<Проро́чества Заха́риина чте́ние. [Глава́ 14.]>
Та́ко глаго́лет Госпо́дь: се́ де́нь гряде́т госпо́день, и ста́нут но́зе Его́ в де́нь о́ный на горе́ Елео́нстей, пря́мо Иерусали́ма, от восто́к со́лнца. И в де́нь о́ный изы́дет вода́ жива́ из Иерусали́ма, по́л ея́ в мо́ре пе́рвое, и по́л ея́ в мо́ре после́днее: в жа́тву и в ве́сну бу́дет та́ко. И бу́дет Госпо́дь Ца́рь по все́й земли́, в де́нь о́ный бу́дет Госпо́дь еди́н. И́мя Его́ еди́но, окружа́ющее всю́ зе́млю и пусты́ню, от Га́вы да́же до Реммо́на, проти́ву хребту́ Иерусали́млю: и Вознесе́тся, и на ме́сте пребу́дет, от вра́т Вениами́новых, да́же до ме́ста двере́й пе́рвых, да́же до вра́т уго́льных, и да́же до столпа́ анамеи́лева, да́же до подточи́лий царе́вых, обита́ют в не́м: и ана́фема не бу́дет ктому́, и всели́тся Иерусали́м наде́яйся.
<На лити́и стихи́ры самогла́сны. Гла́с 1:>
Возше́д на небеса́, отону́дуже и соше́л еси́, не оста́ви на́с си́рых Го́споди: да прии́дет Тво́й Ду́х, нося́ ми́р ми́рови, покажи́ сыно́м челове́ческим дела́ си́лы Твоея́, Го́споди Человеколю́бче.
Возше́л еси́ Христе́ к Безнача́льному Отцу́ Твоему́, неопи́санных Его́ не́др не разлучи́выйся, и прило́г си́лы хвале́ния трисвята́го не прия́ша, но еди́наго Сы́на и по вочелове́чении позна́ша Тя́ Го́споди, единоро́дна Отцу́: во мно́жестве щедро́т Твои́х поми́луй на́с.
А́нгели Твои́ Го́споди, апо́столом глаго́лаху: му́жие галиле́йстии, что́ стоите́, зря́ще на не́бо? Се́й е́сть Христо́с Бо́г, Вознесы́йся от ва́с на не́бо, То́й прии́дет па́ки, и́мже о́бразом ви́десте Его́ иду́ща на не́бо: послужи́те Ему́ в преподо́бии и пра́вде.
<Гла́с 4:> Егда́ прише́л еси́ на го́ру Христе́ Елео́нскую, О́тчее соверши́ти благоволе́ние, ужасо́шася небе́снии а́нгели, и устраши́шася преиспо́днии. Предста́ша же ученицы́ с ра́достию тре́петни, я́ко глаго́лал еси́ и́м, я́ко престо́л же готовля́шеся проти́в о́блак жду́щий: врата́ же не́бо отве́рзшее добро́ту явля́ше, и земля́ сокро́вища открыва́ет, Ада́мову схожде́нию я́ко позна́тися, и па́ки восхожде́нию. но стопы́ у́бо возвыша́хуся, я́коже ру́це, уста́ же вельми́ благословля́ху, я́коже слы́шашеся, о́блак подъе́мляше, и не́бо вну́трь Тебе́ прия́т. Де́ло сие́ Го́споди соде́лал еси́ вели́кое и пресла́вное, во спасе́ние ду́ш на́ших.
Низше́дшее естество́ Ада́мово, в до́льнейшыя страны́ земли́, Бо́же новосотвори́вый Собо́ю превы́ше вся́каго нача́ла и вла́сти, возве́л еси́ дне́сь: я́ко бо возлюби́в спосади́л еси́, я́коже поми́ловав соедини́л еси́ Себе́, я́ко соедини́вый спострада́л еси́, я́ко безстра́стен пострада́в, и спросла́вил еси́. Но безпло́тнии, кто́ е́сть Се́й, глаго́лаху кра́сный Му́ж? но не челове́к то́чию, Бо́г же и Челове́к, совокупле́нно и явля́емо. Те́мже удивле́ни а́нгели, во оде́ждах лета́юще о́крест ученико́в, друзи́и же стоя́ще вопия́ху: му́жие галиле́йстии, И́же от ва́с оти́де, Се́й е́сть Иису́с Челове́к Бо́г. Бо́г Челове́к па́ки прии́дет, Судия́ живы́х и ме́ртвых, ве́рным же да́руяй грехо́в проще́ние и ве́лию ми́лость.
Егда́ Возне́слся еси́ во сла́ве Христе́ Бо́же, ученико́м зря́щым, о́блацы подъима́ху Тя́ с пло́тию, врата́ взя́шася небе́сная, ли́к а́нгельский ра́довашеся с весе́лием, го́рнейшыя си́лы зовя́ху глаго́люще: возми́те врата́ кня́зи ва́шя, и вни́дет Ца́рь Сла́вы. Ученицы́ же дивя́щеся глаго́лаху: не разлучи́ся на́с Па́стырю До́брый, но посли́ на́м Ду́ха Твоего́ Пресвята́го, наставля́юща, и утвержда́юща, и просвеща́юща, и освяща́юща ду́шы на́шя.
<Сла́ва и ны́не: гла́с то́йже:>
Го́споди, та́инство е́же от веко́в сокрове́нное и от родо́в испо́лнив я́ко Бла́г, прише́л еси́ со ученики́ Твои́ми на го́ру Елео́нскую, име́я Ро́ждшую Тя́ творца́ и все́х Соде́теля: То́й бо в стра́сти Твое́й ма́терски па́че все́х боле́зновавшей, подоба́ше и сла́вою пло́ти Твоея́, премно́гия наслади́тися ра́дости. Ея́же и мы́ причаща́ющеся, е́же на небеса́ восхо́дом Твои́м Влады́ко, вели́кую Твою́ ми́лость на на́с бы́вшую сла́вим.
<На стихо́вне стихи́ры самогла́сны, гла́с 2:>
Роди́лся еси́ я́ко Са́м восхоте́л еси́, яви́лся еси́ я́ко Са́м изво́лил еси́: пострада́л еси́ пло́тию Бо́же на́ш, из ме́ртвых воскре́сл еси́ попра́в сме́рть. Возне́слся еси́ во сла́ве, вся́ческая исполня́яй, и посла́л еси́ на́м Ду́ха Боже́ственнаго, е́же воспева́ти и сла́вити Твое́ Божество́.
<Сти́х:> Вси́ язы́цы восплещи́те рука́ми:
Восприе́млему Тебе́ Христе́ от горы́ Ма́сличныя, си́лы зря́ще, дру́г дру́гу вопия́ху: Кто́ е́сть Се́й? И глаго́лет к ни́м: Се́й е́сть Держа́вный и Си́льный, Се́й е́сть Си́льный в бра́ни, Се́й е́сть вои́стинну Ца́рь Сла́вы. И почто́ Ему́ червле́ны ри́зы? Из Восо́ра прихо́дит, е́же е́сть пло́ти. Ты́ же Са́м я́ко Бо́г одесну́ю се́д вели́чествия, посла́л еси́ на́м Ду́ха Свята́го, да наста́вит и спасе́т ду́шы на́шя.
<Сти́х:> Взы́де Бо́г в воскликнове́нии:
Возне́слся еси́ во сла́ве на горе́ Ма́сличней Христе́ Бо́же, пред Твои́ми ученики́, и се́л еси́ одесну́ю Отца́, вся́ческая исполня́яй Божество́м, и посла́л еси́ и́м Ду́ха Свята́го, просвеща́юща и утвержда́юща, и освяща́юща ду́шы на́шя.
<Сла́ва и ны́не: гла́с 6:>
Взы́де Бо́г в воскликнове́нии, Госпо́дь во гла́се тру́бне, е́же Вознести́ па́дший о́браз Ада́мов, и посла́ти Ду́ха Уте́шителя, е́же освяти́ти ду́шы на́шя.
<Та́же,> Ны́не отпуща́еши: <И трисвято́е. На благослове́нии хле́бов, тропа́рь пра́здника, гла́с 4:> Возне́слся еси́ во сла́ве: <три́жды. И чте́ние вели́кое в Дея́ниих святы́х апо́стол.>
<А иде́же не́сть всено́щнаго: по> Ны́не отпуща́еши: <тропа́рь пра́здника еди́ножды. На повече́рии по> Досто́йно: <конда́к пра́здника.>
<Полу́нощницу пое́м по обы́чаю с кафи́смою. По 1– м трисвято́м, вме́сто, Се́ жени́х: глаго́лем тропа́рь пра́здника. По 2-м трисвято́м, вме́сто,> Помяни́ Го́споди, я́ко Бла́г: <глаго́лем конда́к пра́здника. Та́же,> Го́споди поми́луй. <12. И отпу́ст. Моли́твы,> Помяни́ Го́споди, в наде́жди: <не глаго́лем. у́трени нача́ло по обы́чаю. И а́бие чте́ц глаго́лет:> Прииди́те поклони́мся: <три́жды. и обы́чныя два́ псалма́, 19 и 20. и шестопса́лмие.>
=  Четверг
==  В четверто́к на У́трени
<На> Бо́г Госпо́дь: <тропа́рь пра́здника:> Возне́слся еси́ во сла́ве: <три́жды.>
<По 1-м стихосло́вии седа́лен, гла́с 1.>
<Подо́бен:> Ка́мени запеча́тану:
А́нгелом дивя́щымся восхо́да стра́нному, и ученико́м ужаса́ющымся стра́шному взы́тия, возше́л еси́ со сла́вою я́ко Бо́г, и врата́ Тебе́ взя́шася Спа́се. Сего́ ра́ди си́лы небе́сныя дивля́хуся вопию́ще: сла́ва снизхожде́нию твоему́ Спа́се, сла́ва ца́рствию Твоему́, сла́ва Вознесе́нию Твоему́, Еди́не Человеколю́бче. <[Два́жды.]>
<По 2-м стихосло́вии седа́лен, гла́с 3:>
<Подо́бен:> Красоте́ де́вства:
Преве́чный Бо́г и безнача́льный, е́же восприя́т естество́ челове́ческое, обоготвори́в та́йно дне́сь Вознесе́. А́нгели предтеку́ще апо́столом пока́зоваху Сего́ иду́ща на небеса́ сла́вою мно́гою, Тому́же поклони́вшеся глаго́лаху: сла́ва Бо́гу Возне́сшемуся. <[Два́жды.]>
<По полиеле́и седа́лен, гла́с 5. Подо́бен:> Собезнача́льное сло́во:
Соше́дый с небесе́ на земна́я, и до́лу лежа́щий во а́дове стра́жи, совоскреси́вый я́ко Бо́г Ада́мов зра́к, Вознесе́нием Твои́м Христе́ на небеса́ возве́д, престо́лу Оте́ческому Твоему́ соседи́теля соде́лал еси́, я́ко ми́лостив и Человеколю́бец. <[Два́жды.]>
<И чте́ние пра́зднику: Похва́льная словеса́, творе́ние ки́р Андре́а, или́ про́чих. Степе́нна, а антифо́н 4-го гла́са. Проки́мен. гла́с 4:> Взы́де Бо́г в воскликнове́нии, Госпо́дь во гла́се тру́бне. <Сти́х:> Вси́ язы́цы восплещи́те рука́ми: Вся́кое дыха́ние: <Ева́нглие от Ма́рка, зача́ло 71:> Воскре́с Иису́с <зау́тра в пе́рвую суббо́ту:> Воскресе́ние Христо́во: <еди́ножды. Псало́м 50. Сла́ва: гла́с 2:> Моли́твами апо́столов: <И ны́не:> Моли́твами богоро́дицы: <Та́же, сти́х:> Поми́луй мя́ Бо́же, по вели́цей ми́лости Твое́й: <И пое́м настоя́щий самогла́сен, гла́с 6:>
Дне́сь на небесе́х го́рния си́лы на́ше естество́ зря́ще, дивя́щеся стра́ннаго о́браза восхо́ду, недоумева́хуся дру́г ко дру́гу глаго́люще: кто́ Се́й прише́дый? Ви́дяще же своего́ Влады́ку, небе́сная врата́ взя́ти повелева́ху: с ни́миже непреста́нно воспои́м с пло́тию отону́ду па́ки Гряду́щаго, я́ко Судию́ все́х и Бо́га всеси́льна.
<Каноны:>
<гла́с пя́тый, со ирмосы́ на 8: и четве́ртый, на 6.>
<Кано́н, творе́ние Иоа́нна мона́ха. Гла́с 5.>
<Пе́снь 1.>
<Ирмо́с:> Спаси́телю Бо́гу в мо́ри лю́ди немо́крыми нога́ми наста́вльшему, и фарао́на со всево́инством пото́пльшему, Тому́ Еди́ному пои́м: я́ко просла́вися.
Воспои́м вси́ лю́дие, на ра́мех херуви́мских Возне́сшуся со сла́вою Христу́, и спосади́вшему на́с одесну́ю Отца́, пе́снь побе́дную: я́ко просла́вися.
Хода́тая Бо́гу и челове́ком Христа́, ли́цы а́нгельстии ви́девше, с пло́тию в вы́шних удивля́хуся, согла́сно же воспева́ху пе́снь побе́дную: я́ко просла́вися.
Я́вльшемуся Бо́гу на горе́ Сина́йстей, и зако́н да́вшему богови́дцу Моисе́ю, от горы́ Елео́нския Возне́сшемуся пло́тию, Тому́ вси́ воспои́м: я́ко просла́вися.
<Богоро́дичен:>
Пречи́стая Ма́ти Бо́жия, Воплоще́ннаго от Тебе́, и от не́др Роди́теля неотсту́пльшаго Бо́га непреста́нно моли́, от вся́каго обстоя́ния спасти́, я́же созда́.
<Други́й кано́н господи́на Ио́сифа,> 
<его́же краестро́чие по алфави́ту. Во осмо́й же, и девя́той пе́сни:> Оди́ Ио́сиф. <Е́же е́сть, пе́снь Ио́сифова, гла́с 4.>
<Пе́снь 1.>
<Ирмо́с:> Отве́рзу уста́ моя́:
Воскре́сл еси́ тридне́вен, по естеству́ безсме́ртный, и яви́лся еси́ единона́десятим, и все́м ученико́м, и восте́кл еси́ Христе́ ко Отцу́, о́блаком носи́мь все́х Тво́рче.
Вопие́т я́вственно поя́ Дави́д богодохнове́нный, взы́де Госпо́дь к небе́сным, в воскликнове́нии и трубы́ шу́ме, и к началосве́тному Отцу́ доспе́.
<Сла́ва:>
Состаре́вшийся, Го́споди, ми́р мно́гими грехми́, обнови́в стра́стию Твое́ю и воста́нием Твои́м, возше́л еси́ носи́мь о́блаком к пренебе́сным: сла́ва сла́ве Твое́й.
<И ны́не: Богоро́дичен:>
Влады́ку родила́ еси́ все́х, всенепоро́чная Влады́чице, стра́сть во́льную прии́мшаго, и возше́дша к Своему́ Отцу́, Его́же не оста́ви, а́ще и пло́ть взя́т.
<Катава́сиа:> Боже́ственным покрове́н, медленоязы́чный мра́ком, извити́йствова Богопи́санный зако́н: ти́ну бо оттря́с очесе́ у́мнаго, ви́дит Су́щаго, и науча́ется Ду́ха ра́зуму, хваля́ Боже́ственными пе́сньми.
<Пе́снь 3.>
<Ирмо́с:> Си́лою Креста́ Твоего́ Христе́, утверди́ мое́ помышле́ние, во е́же пе́ти и сла́вити спаси́тельное Твое́ Вознесе́ние.
Возше́л еси́ Жизнода́вче Христе́ ко Отцу́, и Возне́сл ро́д на́ш Человеколю́бче, неизрече́нным благоутро́бием Твои́м.
Чи́ни а́нгельстии Спа́се, челове́ческое естество́ ви́девше совосходя́щее Тебе́, непреста́нно удивля́еми воспева́ху Тя́.
Ужаса́хуся а́нгельстии ли́цы Христе́, зря́ще Тя́ с телесе́м Возне́сшася, и воспева́ху свято́е Твое́ Вознесе́ние.
Естество́ челове́ческое Христе́, тле́нием па́дшее возста́вил еси́, и восхо́дом Твои́м Возне́сл еси́, и с Собо́ю на́с просла́вил еси́.
<Богоро́дичен:>
Моли́ непреста́нно Чи́стая, Произше́дшаго от ложе́сн Твои́х, изба́витися пре́лести диа́воли, пою́щым Тя́ Ма́терь Бо́жию.
<И́н. ирмо́с:> Твоя́ песносло́вцы Богоро́дице:
Возми́те врата́ небе́сная, се́ прии́де Христо́с Ца́рь тва́ри, в те́ло обо́лкся земно́е, го́рнейшым глаго́лаху си́лам до́льнейшыя.
Взыска́в Христе́, прельще́ннаго пре́лестию змие́вою Ада́ма, я́ко в сего́ оболки́йся, возше́л еси́, и се́л еси́ одесну́ю, я́ко сопресто́лен Отцу́, пою́щым а́нгелом Тебе́.
<Сла́ва:>
Земля́ пра́зднует и лику́ет, ра́дуется и не́бо, Вознесе́нием дне́сь Творца́ тва́ри, предъявле́нно соедини́вшаго разстоя́щаяся хоте́нием.
<И ны́не: Богоро́дичен:>
Сме́рти роди́вши Разруши́теля, Еди́наго безсме́ртнаго Бо́га, Де́во Ма́ти Всечи́стая: Того́ при́сно умоли́, умерщвля́ющыя моя́ стра́сти умори́ти, и спасти́ мя.
<Катава́сиа:> Разве́рзе утро́бы неча́дствовавшия у́зы, доса́ду же неудоботерпи́му благоча́дствующия, еди́на моли́тва проро́чицы дре́вле А́нны нося́щия ду́х сокруше́н, к Си́льному, и Бо́гу ра́зумов.
<Седа́лен, гла́с 8. Подо́бен:> Прему́дрости:
Все́д на о́блаки небе́сныя, оста́вив ми́р су́щым на земли́, возше́л и се́л еси́ одесну́ю Отца́, я́ко Единосу́щен Сему́ сы́й и Ду́ху. А́ще бо и во пло́ти яви́лся еси́, но непрело́жен пребы́л еси́: те́мже ча́еши соверше́ния коне́ц, суди́ти гряды́й на зе́млю ми́ру всему́. Правосу́де Го́споди, пощади́ ду́шы на́шя, прегреше́ний оставле́ние да́руя, я́ко Бо́г ми́лостив, рабо́м Твои́м.
<Сла́ва, и ны́не: то́йже. И чте́ние пра́здника.>
<Пе́снь 4.>
<Ирмо́с:> Услы́шах слу́х си́лы Креста́, я́ко ра́й отве́рзеся и́м, и возопи́х: сла́ва си́ле Твое́й Го́споди.
Возне́слся еси́ во сла́ве, а́нгелов Царю́, Уте́шителя на́м от Отца́ посла́в. Те́мже вопие́м: сла́ва Христе́ Вознесе́нию Твоему́.
Я́ко взы́де Спа́с ко Отцу́ с пло́тию, удиви́шася а́нгельская во́инства, и возопи́ша: сла́ва Христе́ Вознесе́нию Твоему́.
А́нгельския си́лы го́рнейшым вопия́ху: врата́ возми́те, Христу́ на́шему Царю́, Его́же воспева́ем вку́пе со Отце́м и Ду́хом.
<Богоро́дичен:>
Де́ва роди́, и ма́терняя не позна́: но Ма́ти у́бо е́сть, Де́вою же пребы́сть, Ю́же воспева́юще, ра́дуйся Богоро́дице, взыва́ем.
<И́н. Ирмо́с:> Седя́й во Сла́ве:
Иису́с Жизнода́вец прии́м, и́хже возлюби́, на Елео́нскую го́ру восхо́дит, и си́х благослови́, и о́блаком носи́мь О́тчая не́дра доспе́, я́же ника́коже бе́ оста́вил.
Ми́р ве́сь пра́зднует ви́димый и неви́димый: в ра́дости а́нгели лику́ют, и челове́цы славосло́вяще непреста́нно Вознесе́ние, пло́тию Соедини́вшагося на́м бла́гостию.
<Сла́ва:>
Разруши́вый держа́ву сме́рти я́ко безсме́ртный Го́споди, безсме́ртие все́м дарова́л еси́ Человеколю́бче, и Возне́слся еси́ во сла́ве, зря́щым Тя́ честны́м ученико́м Иису́се всеси́льне.
<И ны́не: Богоро́дичен:>
Блаже́нно чре́во Твое́ Всенепоро́чная бы́сть: чре́во бо а́дово пресла́вно истощи́вшаго, несказа́нно вмести́ти сподо́билася еси́: Его́же моли́ спасти́ на́с пою́щих Тя́.
<Катава́сиа:> Царю́ царе́й, Яковы́й от Якова́го еди́н Сло́ве произше́дый, от Отца́ безвино́внаго, равномо́щнаго Твоего́ Ду́ха апо́столом и́стинно посла́л еси́, я́ко Благоде́теля пою́щым: сла́ва держа́ве Твое́й Го́споди.
<Пе́снь 5.>
<Ирмо́с:> У́тренююще вопие́м Ти́ Го́споди, спаси́ ны: Ты́ бо еси́ Бо́г на́ш, ра́зве бо тебе́ ино́го не зна́ем.
Испо́лнив весе́лия вся́ческая Ми́лостиве, к го́рним си́лам с пло́тию прише́л еси́.
А́нгельския си́лы взе́млема Тебе́ ви́девше, врата́, взыва́ху Царю́ на́шему, возми́те.
Апо́столи ви́девше возвыша́ема Спа́са, с тре́петом взыва́ху Царю́ на́шему: сла́ва Тебе́.
<Богоро́дичен:>
Де́ву по рождестве́ пое́м Тя́ Богоро́дице, Ты́ бо Бо́га Сло́ва пло́тию ми́рови родила́ еси́.
<И́н. Ирмо́с:> Ужасо́шася вся́ческая:
Умертви́в сме́рть Твое́ю сме́ртию Го́споди, взе́м и́хже возлюби́л еси́, возше́л еси́ на Ма́сличную го́ру святу́ю, и отту́ду восте́кл еси́ Христе́ к Твоему́ Роди́телю, о́блаком носи́мь.
Стра́нно Твое́ рождество́, стра́нно Твое́ воскресе́ние, стра́нно и стра́шно Твое́ Жизнода́вче, е́же от горы́ Боже́ственное Вознесе́ние, е́же изъобразу́я Илиа́ четвероко́нный восхожда́ше, воспева́я Тя́ Человеколю́бче.
<Сла́ва:>
Зря́щым апо́столом веща́ху а́нгели: му́жие галиле́йстии, что́ чудите́ся Вознесе́нию Жизнода́вца Христа́: Се́й прии́дет па́ки на зе́млю суди́ти ми́ру всему́, я́ко Судия́ пра́веднейший.
<И ны́не: Богоро́дичен:>
Де́ву сохрани́в Тя́ по рождестве́ нетле́нну, восхо́дит Христо́с ко Отцу́ Богороди́тельнице, Его́же не оста́ви, а́ще и пло́ть прия́т из Тебе́, мы́сленную же и одушевле́нную, за ми́лость неизрече́нную.
<Катава́сиа:> Реши́тельное очище́ние грехо́в, огнедохнове́нную приими́те Ду́ха ро́су, о ча́да светообра́зная церко́вная. Ны́не от Сио́на бо изы́де зако́н, языкоогнеобра́зная Ду́ха благода́ть.
<Пе́снь 6.>
<Ирмо́с:> Обы́де мя́ бе́здна, гро́б мне́ ки́т бы́сть, а́з же возопи́х к Тебе́ Человеколю́бцу, и спасе́ мя десни́ца Твоя́ Го́споди.
Взыгра́шася апо́столи, зря́ще на высоту́ дне́сь Зижди́теля взе́млема, упова́нием Ду́ха, и стра́хом зовя́ху: сла́ва восхо́ду Твоему́.
Предста́ша а́нгели, вопию́ще Христе́ ученико́м Твои́м: и́мже о́бразом ви́десте Христа́ восходя́ща с пло́тию, па́ки прии́дет Пра́ведный все́х Судия́.
Я́ко ви́деша Тя́ Спа́се на́ш небе́сныя си́лы, на высоту́ взе́млема с те́лом, взыва́ху, глаго́люще: вели́ко Влады́ко, человеколю́бие Твое́.
<Богоро́дичен:>
Купину́ Тя неопали́мую, и го́ру, и ле́ствицу одушевле́нную, и две́рь небе́сную досто́йно сла́вим Мари́е сла́вная, правосла́вных похвало́.
<И́н. Ирмо́с:> Боже́ственное сие́ и всечестно́е:
Да ка́плют на́м свы́ше о́блацы весе́лие ве́чное, Христо́с бо, о́блаком я́ко херуви́мы носи́мый, к Своему́ Отцу́ восхо́дит дне́сь.
Пло́ти яви́вся подо́бием, пре́жде разстоя́щаяся собра́л еси́ во еди́но Человеколю́бче, и Возне́слся еси́ Ще́дре в небе́сная, зря́щым Тя́ ученико́м Твои́м.
<Сла́ва:> Что́ червле́ны ри́зы пло́ти соедини́вшагося дебельству́? Святи́и а́нгели Христа́ зря́ще веща́ху, стра́сти честны́я Боже́ственныя нося́ща о́бразы.
<И ны́не: Богоро́дичен:>
Пое́м отрокови́це зача́тие, пое́м Твое́ неизрече́нное рождество́, и́мже изба́вихомся Чи́стая тли́ и озлобле́ния, и мра́чнаго а́дова затворе́ния.
<Катава́сиа:> Очище́ние на́м Христе́ и спасе́ние Влады́ко, возсия́л еси́ от Де́вы, да я́ко проро́ка от зве́ря морска́го пе́рсей Ио́ну, от тли́ исхити́ши всего́ Ада́ма всеро́дна па́дшаго.
<Конда́к самогла́сен, гла́с 6:>
Е́же о на́с испо́лнив смотре́ние, и я́же на земли́ соедини́в Небе́сным, Возне́слся еси́ во сла́ве Христе́ Бо́же на́ш, ника́коже отлуча́яся, но пребыва́я неотсту́пный, и вопия́ лю́бящым Тя́: Аз е́смь с ва́ми, и никто́же на вы́.
<И́кос:>
Я́же земли́ на земли́ оста́вившии, я́же пе́пельная пе́рсти уступа́ющии, прииди́те воспря́нем, и на высоту́ возведе́м о́чи и мы́сли, впери́м ви́ды, вку́пе чу́вства, на небе́сная врата́ сме́ртнии, непщу́им бы́ти в Ма́сличной горе́, и взира́ти на Избавля́ющаго на о́блацех носи́ма. Отону́ду бо Госпо́дь на небеса́ востече́, и та́мо даролюбе́зны да́ры раздая́ апо́столом Свои́м, уте́шив я́ я́ко Оте́ц, и утверди́в я́, наста́вив я́ко сыно́в, и рече́ к ни́м: не разлуча́юся ва́с, Аз е́смь с ва́ми, и никто́же на вы́.
<Синакса́рь на Вознесе́ние Го́спода Бо́га и Спа́са на́шего Иису́са Христа́.>
<Стихи́:> Одесну́ю се́л еси́ Отца́ Сло́ве:
Ве́ру ученико́м изве́стншую показа́вый.
В то́йже де́нь, в четверто́к шесты́я неде́ли по Па́сце, Вознесе́ние пра́зднуем Го́спода Бо́га и Спа́са на́шего Иису́са Христа́. Поне́же бо со ученики́ пре́жде стра́сти пребыва́я, Всесвята́го Ду́ха обеща́ прише́ствие, ре́к: поле́зно е́сть, да Аз иду́: а́ще бо Аз не иду́, Уте́шитель не прии́дет. И па́ки: егда́ же прии́дет Он, научи́т ва́с на всю́ и́стину. По воскресе́нии же из ме́ртвых, во дне́х четы́редесятих явля́яся и́м, не вку́пе, но особопребыва́нием яды́й с ни́ми и пия́, изве́стнейшее воскресе́ние представля́я. Коне́чнее мно́га о Ца́рствии Бо́жии обетова́в, запове́даше си́м от Иерусали́ма не отлуча́тися, но та́мо пребыва́ти, Пресвята́го Ду́ха прише́ствия жда́ти, и Те́м креща́емым: водо́ю бо бя́ше и еди́ною пре́жде креще́ние от Иоа́нна, а́ще и по́слежде Епифа́ний Ки́прский повествова́: я́ко Богосло́в у́бо Иоа́нн Богоро́дицу крести́, Пе́тр же и то́й и про́чыя апо́столы. Запове́да же и́м пребыва́ти во Иерусали́ме, да та́мо пре́жде про́поведь Ева́нглиа извести́тся, да не ка́ко в чужда́я отше́дше места́, удо́бно обо́лгани бу́дут, и я́ко до́лжно бя́ше, я́ко во́ином не́ким отсю́ду угото́витися ору́жием Ду́ха, и та́ко на бра́нь поити́ вра́г Христо́вых. Но поне́же вре́мя наста́ Вознесе́ния, возво́дит у́бо и́х на го́ру Елео́нскую: нарица́ется же си́це, зане́ мно́жайшими ма́слинами насажде́на бе́. И глаго́лав и́м о е́же в конце́ сего́ пропове́дания: еще́ же и о непостижи́мом Свое́м Ца́рствии в бу́дущем, поне́же и о́нех не искуша́ти Его́ хотя́щих зря́ще, су́щей та́мо и Пречи́стей Его́ Ма́тери, приставля́ет а́нгелы и́м, на небеса́ восхожде́ние показу́ющыя. И зря́щым у́бо взя́тся от среды́ и́х, о́блаку О́наго подъи́мшу, и та́ко от а́нгел предсыла́емь, повелева́ющих дру́г дру́гу небе́сных двере́й взя́тие, и дивя́щихся е́же от крове́й пло́ти Его́ червле́нному, взы́де и се́де одесну́ю Отца́, обожи́в пло́ть и дерзну́ глаго́лати, сотвори́в сию́ ку́пно боже́ственную, е́юже мы́ примири́хомся, дре́вней вражде́ разруши́вшейся. Апо́столом у́бо а́нгели в ви́де муже́й предста́ша глаго́люще: му́жие галиле́йстии, что́ стоите́ дивя́щеся, и на не́бо взира́юще? Се́й Его́же ви́дите с пло́тию Бо́га Иису́са, Се́й прии́дет па́ки с пло́тию я́ве: оба́че не я́коже пе́рвее, убо́зе же и молчали́вне, но со сла́вою вели́кою, я́коже ны́не зрите́ от а́нгел провожда́ема. Тогда́ апо́столи е́же взира́ти оста́вльше, возврати́шася от горы́ Елео́н: бли́з же сия́ е́сть от Иерусали́ма две́ ты́сящи и четы́редесять ножны́х сто́п, разстоя́щи е́й: се́ бо е́сть суббо́те пу́ть. Си́це же узако́нено бы́сть Моисе́ем на толи́ко сто́п в суббо́ту ходи́ти, зане́же и се́нь свиде́ния, толи́цеми стопа́ми но́гу бя́ше отстоя́щи от иуде́йскаго полка́. Возмо́жно бо бе́ не́ким та́мо в суббо́ту ходи́ти поклони́тися, и не вя́щшее ше́ствие протяза́ти, сего́ ра́ди нарече́ся и суббо́ты пу́ть. Мни́тся же не́ким отсю́ду, я́ко и Христо́во Вознесе́ние в суббо́ту бы́сть, оба́че погреши́ша. Возвра́щшеся же апо́столи внидо́ша в го́рницу, в не́йже бе́ша соше́дшеся с мироно́сицами жена́ми, и Ма́терию Сло́ва, посто́м и моли́твами, и моле́нием упражня́ющеся, и наше́ствия Всесвята́го Ду́ха ожида́юще, я́коже бе́ обеща́ние. Вознесы́йся во сла́ве Христе́ Бо́же, поми́луй на́с. Ами́нь.
<Пе́снь 7.>
<Ирмо́с:> В пещи́ о́гненней песносло́вцы спасы́й о́троки, благослове́н Бо́г оте́ц на́ших.
На о́блацех све́та Вознесы́йся, и спасы́й ми́р, благослове́н Бо́г оте́ц на́ших.
На ра́му Спа́се, заблу́ждшее взе́м естество́, Возне́сся, Бо́гу и Отцу́ приве́л еси́.
Возше́дый во пло́ти к безпло́тному Отцу́, благослове́н Бо́г оте́ц на́ших.
Умерщвле́ное на́ше грехо́м естество́ взе́м, Твоему́ сво́йственному Отцу́ Спа́се приве́л еси́.
<Богоро́дичен:>
От Де́вы ро́ждся, Ю́же Богоро́дицу соде́лал еси́, благослове́н Бо́г оте́ц на́ших.
<И́н. Ирмо́с:> Не послужи́ша тва́ри:
Све́тлый Тя́ Све́т су́ща, подъя́т о́блак Го́споди, от земли́ па́че ума́ восприе́млема и небе́снии собо́ри восхвали́ша со апо́столы, глаго́люще: Бо́же благослове́н еси́.
Рука́ма вси́ ра́дующеся воспле́щим, Вознесе́нием христо́вым, и воскли́кнем: взы́де Бо́г во гла́се тру́бне, и се́де одесну́ю, я́ко сопресто́лен Отцу́ во ве́ки.
<Сла́ва:>
Поя́ дре́вле Моисе́й вели́кий, взыва́ше: да покло́нятся восходя́щу Христу́ небе́снии а́нгели, я́ко все́х Царю́, ему́же зове́м: отце́в Го́споди и Бо́же благослове́н еси́.
<И ны́не: Богоро́дичен:>
О чуде́с пресла́вных! Ка́ко вмести́ла еси́ Бо́га невмести́маго богора́дованная, пло́тию обнища́вшаго, со сла́вою мно́гою в небе́сная Возне́сшагося дне́сь, и оживи́вшаго челове́ки?
<Катава́сиа:> Согла́сная возшуме́ орга́нская пе́снь, почита́ти златосотворе́нный безду́шный истука́н: Уте́шителева же светоно́сная благода́ть почеству́ет, е́же вопи́ти: Тро́ице Еди́ная, равноси́льная, безнача́льная, благослове́на еси́.
<Пе́снь 8.>
<Ирмо́с:> Из отца́ пре́жде ве́к рожде́ннаго Сы́на, и Бо́га, и в после́дняя ле́та воплоще́ннаго от Де́вы Ма́тере, свяще́нницы по́йте, лю́дие превозноси́те во вся́ ве́ки.
Во двою́ существу́ возлете́вшаго Жизнода́вца Христа́ на небеса́ со сла́вою, и Отцу́ соседя́щаго, свяще́нницы по́йте, лю́дие превозноси́те во вся́ ве́ки.
От рабо́ты и́дольския тва́рь изба́вившаго, и предста́вившаго ту́ свобо́дну Твоему́ Отцу́, Тебе́ Спа́се пое́м, и Тебе́ превозно́сим во вся́ ве́ки.
Свои́м схожде́нием низложи́вшаго супоста́та, и Свои́м возше́ствием Возне́сшаго челове́ки, свяще́нницы по́йте, лю́дие превозноси́те во вся́ ве́ки.
<Богоро́дичен:>
Херуви́мов превы́шшая яви́лася еси́ Богоро́дице Чи́стая, во чре́ве Твое́м си́ми Носи́маго носи́вшая: Его́же со безпло́тными, челове́цы славосло́вим во вся́ ве́ки.
<И́н. Ирмо́с:> О́троки благочести́выя:
Яви́шася у́мове апо́столом в Вознесе́нии, и веща́ху: что́ взира́юще стоите́ дивя́щеся? Се́й восходя́й в небе́сная, прии́дет и па́ки суди́ти и́же на земли́ челове́ком, Судия́ сы́й Еди́н.
Дади́м Бо́гу вели́чие, хвалы́ согла́сие воскли́кнем, воспои́м, лику́им, рука́ми же воспле́щим: взы́де Бо́г на́ш на небеса́ от земли́, а́нгелом, арха́нгелом пою́щым Сего́, я́ко Влады́ку и Творца́ все́х.
Благослови́м Отца́, и Сы́на, и Свята́го Ду́ха, Го́спода.
Взя́тся превы́ше а́нгел естество́ на́ше, дре́вле отпа́дшее, и на престо́ле посажде́но бы́сть Боже́ственне, па́че смы́сла: прииди́те торжеству́им и воззове́м: Го́спода по́йте дела́, и превозноси́те во вся́ ве́ки.
<И ны́не:>
Се́ Сы́н Тво́й Богоро́дице, плени́в Кресто́м Свои́м сме́рть, воскре́се тридне́вен, и ученико́м Свои́м я́влься, востече́ к небе́сным: с ни́миже Тебе́ покланя́ющеся пое́м и славосло́вим во вся́ ве́ки.
<Та́же,> Хва́лим, благослови́м, покланя́емся:
<Катава́сиа:> Разреша́ет у́зы, и ороша́ет пла́мень, трисве́тлый Богонача́лия О́браз: пою́т о́троцы, благослови́т же Еди́наго Спа́са и Вседе́теля, я́ко Благоде́теля сотворе́нная вся́ческая тва́рь.
<Честне́йшую: не пое́м, но пое́м припе́в:>
Велича́й душе́ моя́, Возне́сшагося от земли́ на не́бо, христа́ жизнода́вца.
<Пе́снь 9.>
<Ирмо́с:> Тя́ па́че ума́ и словесе́ Ма́терь Бо́жию, в ле́то Безле́тнаго неизрече́нно ро́ждшую ве́рнии единому́дренно велича́ем.
Тебе́ изба́вителя ми́ра Христа́ Бо́га, апо́столи ви́дяще Боже́ственно возвыша́ема, со стра́хом игра́юще велича́ху.
Твою́ обожи́вшуюся пло́ть зря́ще Христе́, на высоте́ а́нгели, дру́г ко дру́гу глаго́лаху: вои́стинну Се́й е́сть Бо́г на́ш.
Тебе́ безпло́тных чи́нове Христе́ Бо́же, на о́блацех взе́млема ви́дяще, взыва́ху: сла́вы Царю́, врата́ возми́те.
Тебе́ соше́дшаго да́же до после́дних земли́, и челове́ка спа́сшаго, и восхожде́нием Твои́м возвы́сившаго, сего́ велича́ем.
<Богоро́дичен:>
Ра́дуйся Богоро́дице Ма́ти Христа́ Бо́га: Его́же родила́ еси́, дне́сь от земли́ возноси́ма со апо́столы зря́щи, возвелича́ла еси́.
<Вторы́й припе́в:>
А́нгели восхожде́ние Влады́ки зря́ще ужаса́хуся, ка́ко со сла́вою взя́тся от земли́ на го́рняя.
<И́н. Ирмо́с:> Вся́к земноро́дный:
О даро́в па́че постиже́ния! О та́инства стра́шнаго! Все́ми бо влады́чествуяй, от земли́ отходя́ к небе́сным, ученико́м посла́ Ду́ха Свята́го, просвети́вшаго си́х смы́сл, и о́гненны сотвори́вшаго благода́тию.
Полцы́ учени́честии, Госпо́дь рече́, вы́ седи́те во Иерусали́ме: и Аз низпослю́ ва́м уте́шителя друга́го, Отцу́ сопресто́льна и Мне́ равноче́стна, Его́же ви́дите взима́ема, и о́блаком све́тлым носи́ма.
Взя́тся я́ве великоле́пие вы́ше небе́с, пло́тию обнища́вшаго, и соседе́нием Отца́ почте́ся естество́ на́ше отпа́дшее: торжеству́им, и согла́сно вси́ воскли́кнем, воспле́щим рука́ми ра́дующеся.
<Богоро́дичен:>
Све́т от Све́та возсия́вый Всенепоро́чная, из Тебе́ возсия́, и че́рность безбо́жия всю́ разруши́, и в нощи́ спя́щих просвети́. Сего́ ра́ди вси́ по до́лгу Тя́ во ве́ки при́сно ублажа́ем.
<Катава́сиа:> Ра́дуйся Цари́це, Ма́тероде́вственная сла́во: вся́ка бо удобообраща́тельная благоглаго́ливая уста́ вити́йствовати не мо́гут, Тебе́ пе́ти досто́йно: низумева́ет же у́м вся́к, Твое́ Рождество́ разуме́ти. Те́мже Тя́ согла́сно сла́вим.
<Ексапостила́рий самогла́сен:>
Ученико́м зря́щым Тя́, Возне́слся еси́ Христе́ ко Отцу́ соседя́, а́нгели предтеку́ще зовя́ху: возми́те врата́, возми́те, Ца́рь бо взы́де к нача́льному Све́ту сла́вы. <[Три́жды.]>
<На хвали́тех,> Вся́кое дыха́ние: <поста́вим стихи́ 4 и пое́м стихи́ры, гла́с 1. Подо́бен:> Небе́сных чино́в:
А́нгельски и́же в ми́ре торжеству́им, на престо́ле сла́вы Бо́гу носи́мому, взыва́юще пе́ние: Свя́т еси́ О́тче небе́сный, Сприсносу́щный Сло́ве, Свя́т еси́ и Ду́ше Всесвяты́й.
Нача́льницы а́нгелов смотря́юще, Спа́се, восхожде́ния стра́нное, недоумева́хуся дру́г ко дру́гу: что́ виде́ние сие́? Челове́к у́бо зра́ком ви́димый, я́коже Бо́г, превы́ше небе́с с пло́тию восхо́дит.
Галиле́ане зря́ще Тя́ Вознесе́нна, от Ма́сличныя горы́ с те́лом Сло́ве, слы́шаху а́нгелов вопию́щих и́м: что́ стоите́ зря́ще? Се́й прии́дет па́ки с пло́тию, и́мже о́бразом ви́десте.
<Повторя́юще 1-ю.>
<Сла́ва, и ны́не, гла́с 2:>
Роди́лся еси́ я́ко Са́м восхоте́л еси́, яви́лся еси́ я́ко Са́м изво́лил еси́: пострада́л еси́ пло́тию Бо́же на́ш, из ме́ртвых воскре́сл еси́ попра́в сме́рть. Возне́слся еси́ во сла́ве, вся́ческая исполня́яй, и посла́л еси́ на́м Ду́ха Боже́ственнаго, е́же воспева́ти и сла́вити Твое́ Божество́.
<Славосло́вие вели́кое. Дае́тся и святы́й еле́й бра́тии. И поуче́ние Студи́тово. И ча́с 1-й в притво́ре. И соверше́нный отпу́ст.>
<На литурги́и пое́м настоя́щыя антифо́ны, псало́м 46, гла́с 2>: Вси́ язы́цы восплещи́те рука́ми, воскли́кните Бо́гу гла́сом ра́дования. Моли́твами Богоро́дицы Спа́се спаси́ на́с. <Сти́х 2:> Я́ко Госпо́дь Вы́шний стра́шен, Ца́рь ве́лий по все́й земли́. Моли́твами Богоро́дицы: <Сти́х 3:> Покори́ лю́ди на́м и язы́ки под но́ги на́шя. Моли́твами Богоро́дицы: <Сти́х 4:> Взы́де Бо́г в воскликнове́нии, Госпо́дь во гла́се тру́бне. Моли́твами Богоро́дицы Спа́се спаси́ на́с. <Сла́ва, и ны́не:> Моли́твами Богоро́дицы Спа́се спаси́ на́с.
<Антифо́н 2, псало́м 47, гла́с 2. Сти́х 1:> Ве́лий Госпо́дь и хва́лен зело́, во гра́де Бо́га на́шего в горе́ святе́й Его́. Спаси́ на́с Сы́не Бо́жий, Вознесы́йся во сла́ве, пою́щыя Ти́: Аллилу́иа. <Сти́х 2:> Го́ры Сио́нския, ре́бра Се́верова, гра́д Царя́ вели́каго. Спаси́ на́с Сы́не Бо́жий: <Сти́х 3:> Бо́г в тя́жестех Его́ зна́емь е́сть, егда́ заступа́ет и́. Спаси́ на́с Сы́не Бо́жий, Вознесы́йся: <Сти́х 4:> Я́ко се́ ца́рие зе́мстии собра́шася, снидо́шася вку́пе: Спаси́ на́с Сы́не Бо́жий, Вознесы́йся: <Сла́ва, и ны́не:> Единоро́дный Сы́не:
<Антифо́н 3, псало́м 48, гла́с 4. Сти́х 1.> услы́шите сия́ вси́ язы́цы, внуши́те вси́ живу́щии по вселе́нней. <Тропа́рь, гла́с 4:> Возне́слся еси́ во сла́ве Христе́ Бо́же на́ш: <Сти́х 2:> Земноро́днии же и сы́нове челове́честии, вку́пе бога́т и убо́г. <Тропа́рь:> Возне́слся еси́ во сла́ве: <Сти́х 3:> уста́ моя́ возглаго́лют прему́дрость, и поуче́ние се́рдца моего́ ра́зум. <Тропа́рь:> Возне́слся еси́ во сла́ве: <Сти́х 4:> Приклоню́ в при́тчу у́хо мое́, отве́рзу во псалти́ри гана́ние мое́. <Тропа́рь:> Возне́слся еси́: <Вхо́дный:> Взы́де Бо́г в воскликнове́нии, Госпо́дь во гла́се тру́бне. <Тропа́рь:> Возне́слся еси́: <Сла́ва, и ны́не: конда́к:> Е́же о на́с испо́лнив: <Та́же трисвято́е. Проки́мен, гла́с 7:> Вознеси́ся на небеса́ Бо́же, и по все́й земли́ сла́ва твоя́. <Сти́х:> Гото́во се́рдце мое́ Бо́же, гото́во се́рдце мое́: воспою́ и пою́ во сла́ве мое́й.
<Апо́стол в дея́ниих, зача́ло 1:> Пе́рвое у́бо сло́во сотвори́х: Аллилу́иа, <гла́с 2:> Взы́де Бо́г в воскликнове́нии, госпо́дь во гла́се тру́бне. <Сти́х:> Вси́ язы́цы восплещи́те рука́ми, воскли́кните Бо́гу гла́сом ра́дования.
<Ева́нглие Луки́, зача́ло 114:> Воскре́с Иису́с от ме́ртвых, и ста́ посреде́ учени́к Свои́х: <За Досто́йно,> <пое́м и до отда́ния ирмо́с:> Тя́ па́че ума́: <Прича́стный:> Взы́де Бо́г в воскликнове́нии, Госпо́дь во гла́се тру́бне. Аллилу́иа, <три́жды.>
<На трапе́зе ве́лие утеше́ние бра́тии.>
==  В четверто́к ве́чера Вознесе́ния
<кафи́смы не глаго́лем: а́ще ли где́ всено́щное не бы́сть, кафи́сму глаго́лем рядову́ю.>
На Го́споди воззва́х: <поста́вим стихо́в 6: и пое́м стихи́ры самогла́сны пра́здника 3. И Мине́и 3.>
<Пра́здника, гла́с 1:>
Возше́д на небеса́, отону́дуже и соше́л еси́, не оста́ви на́с си́рых Го́споди: да прии́дет Тво́й Ду́х, нося́ ми́р ми́рови, покажи́ сыново́м челове́ческим дела́ си́лы Твоея́, Го́споди Человеколю́бче.
Возше́л еси́ Христе́ к Безнача́льному Отцу́ Твоему́, неопи́санных Его́ не́др не разлучи́выйся, и прило́г си́лы хвале́ния трисвята́го не прия́ша, но еди́наго Сы́на и по вочелове́чении позна́ша Тя́ Го́споди, Единоро́дна Отцу́: во мно́жестве щедро́т Твои́х поми́луй на́с.
А́нгели Твои́ Го́споди, апо́столом глаго́лаху: му́жие галиле́йстии, что́ стоите́, зря́ще на не́бо? Се́й е́сть Христо́с Бо́г, Вознесы́йся от ва́с на не́бо, то́й прии́дет па́ки, и́мже о́бразом ви́десте Его́ иду́ща на не́бо: послужи́те Ему́ в преподо́бии и пра́вде.
<Сла́ва:> свята́го, а́ще и́мать, а́ще же ни́:
<Сла́ва, и ны́не: гла́с 2:>
Роди́лся еси́ я́ко Са́м восхоте́л еси́, яви́лся еси́ я́ко Са́м изво́лил еси́: пострада́л еси́ пло́тию Бо́же на́ш, из ме́ртвых воскре́сл еси́ попра́в сме́рть: Возне́слся еси́ во сла́ве, вся́ческая исполня́яй, и посла́л еси́ на́м Ду́ха Боже́ственнаго, е́же воспева́ти и сла́вити Твое́ Божество́.
<Вхо́д.> Све́те ти́хий: <Проки́мен вели́кий, гла́с 7:> Бо́г на́ш на небеси́ и на земли́, вся́ ели́ка восхоте́ сотвори́. <Сти́х:> Во исхо́де Изра́илеве от Еги́пта, до́му Иа́ковля: <Сти́х:> Мо́ре ви́де и побеже́, Иорда́н возврати́ся вспя́ть. <Сти́х>: Что́ ти е́сть мо́ре, я́ко побе́гло еси́? И тебе́ Иорда́не, я́ко возврати́лся еси́ вспя́ть? <И па́ки:> Бо́г на́ш на небеси́ и на земли́: <Ектении́: Рце́м вси́:> <Испо́лним вече́рнюю моли́тву:>
<На стихо́вне стихи́ры, гла́с 2.>
<Подо́бен:> Егда́ от дре́ва:
Глаго́лет И́же вся́ческая Исполня́яй, ко ученико́м на го́ру Елео́нскую возше́д: прибли́жися, о дру́зи Мои́, восхожде́ния вре́мя, ше́дше научи́те язы́ки сло́ву, е́же слы́шасте от гла́са Моего́. Тогда́ Возне́слся еси́ во сла́ве я́коже на колесни́це: те́мже тре́петом апо́столи ужаса́хуся.
<Сти́х:> Вси́ язы́цы восплещи́те рука́ми:
Егда́ Ма́тери со ученики́ спутеше́ствующым дру́г дру́гу в Вифа́нию Христе́, Возне́сл еси́ ру́це Твои́, во благослове́ние и́х, и внегда́ благослови́ти и́х, о́блак све́та от оче́с и́х а́бие взя́т Тя́: тогда́ Возне́слся еси́ во сла́ве, и Десноседа́тель вои́стинну яви́лся еси́ Отцу́ спокланя́емь.
<Сти́х:> Взы́де Бо́г в воскликнове́нии:
Прииди́те, совзы́дем ве́рнии на высо́кую го́ру Елео́нскую, я́коже апо́столи совосходя́ще, и на высоту́ взе́мше сердца́, и мы́сли, у́зрим Го́спода ны́не носи́ма. Те́мже и мы́ благода́рно ра́дующеся возопии́м: сла́ва Вознесе́нию Твоему́ Многоми́лостиве.
<Сла́ва и ны́не: гла́с 6:>
На гора́х святы́х зря́ще Твое́ Вознесе́ние Христе́, Сия́ние сла́вы О́тчи, воспева́ем Тво́й светообра́зный лица́ зра́к, кла́няемся Страсте́м Твои́м, почита́ем Воскресе́ние, сла́вное Вознесе́ние сла́вяще: поми́луй на́с.
<Тропа́рь пра́здника:> Возне́слся еси́: <И отпу́ст.>
<Слу́жбу Мине́и рядова́го свята́го, случи́вшагося в пра́здник Вознесе́ния, пое́м на повече́рии.>
=  Пятница
==  В пято́к Вознесе́ния на У́трени
<на> Бо́г Госпо́дь: <тропа́рь пра́здника.>
<По 1-м стихосло́вии седа́лен, гла́с 8.>
<Подо́бен:> Повеле́нное та́йно:
На го́ру возше́д Елео́нскую Ии́лостиве Иису́се, отту́ду взя́лся еси́: све́тлый бо о́блак от земли́ Тя подъя́т, зря́щым ученико́м Твои́м чу́до стра́шное, вопию́щым безпло́тным на небесе́х вы́шшым во́инством: стра́хом врата́ возми́теся. С ни́миже Царя́ Тя́ пое́т вся́ тва́рь, все́х Бо́га.
<Сла́ва, и ны́не: то́йже.> 
<По 2-м стихосло́вии седа́лен, гла́с 8.>
<Подо́бен:> Прему́дрости Сло́ва:
Все́д на о́блаки небе́сныя, оста́вив ми́р су́щым на земли́, возше́л и се́л еси́ одесну́ю Отца́, я́ко Единосу́щен Сему́ сы́й и Ду́ху: а́ще бо и в пло́ти яви́лся еси́, но непрело́жен пребы́л еси́. Те́мже ча́еши соверше́ния коне́ц, суди́ти Гряды́й на зе́млю ми́ру всему́. Правосу́де Го́споди, пощади́ ду́шы на́шя, прегреше́ний оставле́ние да́руя, я́ко Бо́г ми́лостив, рабо́м Твои́м.
<Сла́ва, и ны́не: то́йже.>
<И псало́м 50.> <Кано́н пра́здника, ирмо́с по два́жды: тропари́ на 6, еди́н по еди́ному пременя́я на вся́к де́нь: и мине́и на 4. По 3-й пе́сни конда́к свята́го, и и́кос, и седа́лен его́. Сла́ва, и ны́не: пра́здника. По 6-й пе́сни конда́к пра́здника, и и́кос. По 9-й пе́сни свети́лен пра́здника.> <Сла́ва:> <Свята́го, а́ще и́мать: И ны́не: пра́здника. А́ще ли́ ни́, Сла́ва, и ны́не: пра́здника.>
<На стихо́вне стихи́ры пра́здника, гла́с 2.>
<Подо́бен:> До́ме Евфра́фов:
Чу́до новоле́пное, челове́ческое бо естество́ на небеса́ взы́де, соедини́вшееся Сло́ву Бо́гу Вседержи́телю.
<Сти́х:> Вси́ язы́цы восплещи́те рука́ми:
Возсия́ я́сный и всесве́тлый де́нь Влады́ки, Боже́ственнаго на небеса́ восхожде́ния, просвеща́ющий вся́ческая.
<Сти́х:> Взы́де Бо́г в воскликнове́нии:
Я́коже ученико́м посла́л еси́ с высоты́ Сра́сленаго Твоего́ Ду́ха: и лю́дем Твои́м посли́ Христе́ Спа́се благода́ть Твою́.
<Сла́ва, и ны́не: гла́с 5:>
Го́споди, взе́млющу ти ся отону́дуже не разлучи́лся еси́, во́инства а́нгелов и все́х безпло́тных, ра́достию вопия́ху го́рншым си́лам: возми́те врата́ кня́зи ва́шя, и вни́дет Ца́рь Сла́вы: престо́л бо херуви́мский взя́т Тя́ с пло́тию, Го́споди сла́ва Тебе́.
<И про́чее у́трени, и отпу́ст.>
<На литурги́и блаже́нна от кано́на пра́здника, пе́снь 1-я, со ирмосо́м на 6.>
==  В пято́к ве́чера Вознесе́ния
<На> Го́споди воззва́х: <поста́вим стихо́в, 6: пра́здника, 3: и мине́и 3.>
<Стихи́ры пра́здника, гла́с 4. Подо́бен:> Да́л еси́ зна́мение:
Пострада́л еси́ я́ко Челове́к, Безстра́стный Божество́м и воскре́сл еси́ тридне́вен Плени́вый сме́рть, и Совоскреси́вый вся́ истле́вшыя: и Возне́слся еси́ Христе́ ко Отцу́, обеща́в посла́ти уте́шителя свяще́нным апо́столом Твои́м, Иису́се Всеси́льне, Спа́се ду́ш на́ших.
Вы́ что́ стоите́ зря́ще на не́бо? ви́димии а́нгели, я́ко челове́цы глаго́лаху Сло́ва таи́нником. Се́й Его́же зрите́, о́блаком све́тлым Вознося́щася, То́йже прии́дет, и́мже о́бразом ви́десте Его́ суди́ти ми́ру, я́коже рече́: ше́дше у́бо вся́ рече́нная сотвори́те.
По е́же от гро́ба Твоего́ па́че постиже́ния Воста́нии, Всеси́льне Го́споди, прии́м и́хже возлюби́л еси́, да́же до Вифа́нии изве́л еси́ Сло́ве, и к горе́ бы́в Елео́нстей, си́х благослови́в, и та́ко Возне́слся еси́ повину́ющымся а́нгелом Тебе́, Иису́се Всеси́льне,
Спа́се ду́ш на́ших.
<Сла́ва, и ны́не: гла́с 6:>
Дне́сь на небесе́х го́рния си́лы на́ше естество́ зря́ще, дивя́щеся стра́ннаго о́браза восхо́ду, недоумева́хуся, дру́г ко дру́гу глаго́люще: кто́ Се́й прише́дый? Ви́дяще же своего́ Влады́ку, небе́сная врата́ взя́ти повелева́ху: с ни́миже непреста́нно воспои́м, с пло́тию отону́ду па́ки Гряду́щаго, я́ко Судию́ все́х и Бо́га Всеси́льна.
<На стихо́вне стихи́ры, гла́с 2.>
<Подо́бен:> До́ме Евфра́фов:
Испо́лнивый Бла́же Оте́ческое благоволе́ние, соедини́вый же го́рняя с до́льними, Возне́слся еси́ во сла́ве к пе́рвейшым.
<Сти́х:> Вси́ язы́цы восплещи́те рука́ми:
Возне́слся еси́ к Твоему́ Роди́телю Ще́дре, отону́дуже не разлучи́лся еси́, и Возне́сл еси́ до́лу лежа́щее естество́ Влады́ко.
<Сти́х:> Взы́де Бо́г в воскликнове́нии:
О́блак Тя́ све́та восприя́т на высоту́, и а́нгели со стра́хом и тре́петом служа́ху Боже́ственному Твоему́ Вознесе́нию.
<Сла́ва, и ны́не: гла́с 7:>
На го́ру Елео́нскую прише́л еси́ Ми́луяй ро́д челове́ческий, и о́блак подъя́т Тя́ от о́чию ученико́в Твои́х, трепе́щущым у́бо за виде́ние, ра́дующымся же за ча́яние Свята́го Ду́ха: И́мже утверди́в Спа́се, поми́луй на́с.
=  Суббота
==  В суббо́ту на У́трени
<По 1-м стихосло́вии седа́лен, гла́с 1.>
<Подо́бен:> Ка́мени запеча́тану:
А́нгелом дивя́щымся восхо́да стра́нному, и ученико́м ужаса́ющымся стра́шному взы́тия, возше́л еси́ со сла́вою я́ко Бо́г, и врата́ Тебе́ взя́шася Спа́се. Сего́ ра́ди си́лы небе́сныя дивля́хуся, вопию́ще: сла́ва снизхожде́нию Твоему́, Спа́се, сла́ва Ца́рствию Твоему́, сла́ва Вознесе́нию Твоему́, еди́не Человеколю́бче. <[Два́жды.]>
<По 2-м стихосло́вии, седа́лен, гла́с 1.>
<Подо́бен:> Ка́мени запеча́тану:
А́ду плени́вшуся от Тебе́ Жизнода́вче, и ми́ру просвети́вшуся во Твое́м Воскресе́нии, возше́л еси́ со сла́вою Спа́се вся́ обдержа́яй руко́ю. Сего́ ра́ди со а́нгелы славосло́вим Тя́ Вседержи́телю Го́споди: сла́ва Вознесе́нию Твоему́ Христе́, сла́ва Ца́рствию Твоему́, сла́ва благоутро́бию Твоему́, еди́не Человеколю́бче. <[Два́жды.]>
<И псало́м 50. Кано́н пра́зднику, со ирмосы́ на 8, и мине́и на 4.>
<На стихо́вне стихи́ры, гла́с 2. Подо́бен:> До́ме Евфра́фов:
Не оста́влю си́ры, я́же Аз собра́х, Госпо́дь друго́м глаго́лаше: но послю́ ва́м Ду́ха Свята́го.
<Сти́х:> Вси́ язы́цы восплещи́те рука́ми:
А́нгели прему́дрым вопия́ху апо́столом: о му́жие галиле́йстии! и́мже о́бразом зрите́, То́й па́ки прии́дет.
<Сти́х:> Взы́де Бо́г в воскликнове́нии:
Снидо́ша с ра́достию от Елео́нския горы́ ученицы́ Твои́ Сло́ве, сла́вяще и пою́ще Боже́ственное Твое́ Вознесе́ние.
<Сла́ва, и ны́не: Гла́с 8:>
Возне́слся еси́ во сла́ве от земли́ на небеса́, вся́ Исполня́яй Божество́м, и одесну́ю Отца́ се́л еси́, И́же в нача́ле Бо́г Сло́во, отону́дуже небе́сныя си́лы зря́ще, апо́столом страшли́ви глаго́лаху: на Кого́ взира́ете на не́бо? Се́й, Его́же ви́десте, То́й па́ки прии́дет со сла́вою суди́ти все́й вселе́нней, и отда́ти кому́ждо по дело́м его́. К Нему́же возопии́м: Непостижи́ме Го́споди, сла́ва Тебе́.
<И обы́чный отпу́ст.>
<На литурги́и пра́здника пе́снь 3-я, на 6. Проки́мен пра́здника:> Вознеси́ся на небеса́ бо́же: <Апо́стол Дея́ний, зача́ло 43:> Во еди́ну от суббо́т собра́вшымся ученико́м: <Аллилу́иа пра́здника. Ева́нглие Иоа́нна, зача́ло 48:> Глаго́лы, я́же Аз глаго́лю ва́м: <Прича́стен пра́здника.>
