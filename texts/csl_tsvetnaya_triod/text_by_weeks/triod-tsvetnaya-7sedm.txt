==== Введение ====
См. также службы: Пасхи, Светлой, 2-й, 3-й, 4-й, 5-й, 6-й, 8-й седмиц
Содержание
= Службы седьмой седмицы по Пасхе
=  Воскресенье (Неделя седьмая, святы́х, богоно́сных оте́ц, и́же в Нике́и)
==  В суббо́ту ве́чера на ма́лей вече́рни
<на> Го́споди воззва́х:
<поста́вим стихи́ 4. И пое́м стихи́ры воскре́сны, гла́с 6:> Побе́ду име́яй христе́: Дне́сь Христо́с: Тебе́ Го́споди<: повторя́юще пе́рвую. Сла́ва: гла́с то́йже:> Та́йныя дне́сь:
<[ищи́ сия́ вся́ на вели́цей вече́рни.]>
<И ны́не: Богоро́дичен:>
Досто́йно е́сть я́ко вои́стинну, блажи́ти Тя́ Богоро́дицу: в Твое́ бо пречи́стое вше́д чре́во все́х Соде́тель, пло́ть бы́сть, не преложи́вся естество́м, ниже́ мечта́вся о смотре́нии: но восприя́тей из Тебе́ слове́сно одушевле́нней пло́ти соедини́вся, по ипоста́си. Отону́дуже благоче́стно во обои́х естества́х явля́ющихся ра́знство твори́м. Того́ моли́ Честна́я Пресвята́я, низпосла́ти на́м ми́р и ве́лию ми́лость.
<На стихо́вне, воскре́сная стихи́ра. Та́же, настоя́щыя стихи́ры подо́бны Пресвяты́я Богоро́дицы, гла́с 6.>
<Подо́бен:> Всю́ отложи́вше:
<Сти́х:> Помяну́ и́мя твое́ во вся́ком ро́де и ро́де:
Кля́твою я́ко обеща́ Твоему́ пра́отцу дре́вле Бо́г Преле́тный, в после́дняя времена́ соверши́, произше́д Пречи́стая от чре́ва Твоего́ боже́ственнаго. И́бо вои́стинну возсия́ от Тебе́ Госпо́дь, дла́нию содержа́й концы́: его́же и мне́ благоуве́тлива сотвори́ в ча́с су́дный Де́во Блаже́нная, Того́ Ца́рствия мя́ получи́ти доброде́телей возвыше́нием, и страсте́й умерщвле́нием.
<Сти́х:> Слы́ши Дщи́ и ви́ждь, и приклони́ у́хо Твое́:
Ума́ чистото́ю иса́иа де́во издале́ча прорече́, роди́ти иму́щую созда́теля всея́ тва́ри тя́, честна́я пречи́стая: ты́ бо яви́лася еси́ еди́на во ве́ки всенепоро́чная. те́мже тя́ молю́: оскверне́ную очи́сти ду́шу мою́, и све́тлости боже́ственныя о́бщника мя́ покажи́, и боже́ственнаго твоего́ сы́на стоя́ния десна́го, егда́ ся́дет, я́коже пи́сано е́сть, суди́ти ми́ру всему́.
<Сти́х:> Лицу́ Твоему́ помо́лятся:
Сме́рти разруше́ние Рождество́м Твои́м яви́ся, Ты́ бо Отрокови́це Живота́ Нетле́ннаго пребыва́лище. Те́мже Тя́ молю́, в ме́стех а́довых страсте́й мои́х лежа́ща Ты́ возста́ви, и к весе́лию мя́ оживи́ Де́во. Руково́дствуй ко блаже́нному возда́нию, и ве́чныя и боже́ственныя сподо́би ра́дости, иде́же сла́дость присносу́щная, иде́же све́т невече́рний.
<Сла́ва: гла́с 4:> Моле́бную па́мять:
<И ны́не: пра́здника.> Го́споди, та́инство<: [зри́ на вели́цей вече́рни, на стихо́вне сла́вник.] Тропа́рь воскре́сн: Сла́ва, и ны́не: пра́здника. Ектении́, и отпу́ст.>
<На вели́цей вече́рни>
Блаже́н му́ж:
<На> Го́споди воззва́х:
<поста́вим стихо́в 10, и пое́м воскре́сны 3: и Вознесе́нию 3: и отце́м 4.>
<Стихи́ры воскре́сны, гла́с 6:>
Побе́ду име́яй Христе́, ю́же на а́да, на Кре́ст возше́л еси́: да во тме́ сме́рти седя́щыя воскреси́ши с Собо́ю, И́же в ме́ртвых Свобо́дь, Источа́яй живо́т от Своего́ све́та, Всеси́льне Спа́се, поми́луй на́с.
Дне́сь Христо́с сме́рть попра́в, я́коже рече́, воскре́се, и ра́дование ми́рови дарова́, да вси́ взыва́юще, пе́снь та́ко рце́м: Исто́чниче жи́зни, Непристу́пный Све́те, Всеси́льне Спа́се, поми́луй на́с.
Тебе́ Го́споди Су́щаго по все́й тва́ри, гре́шнии ка́мо бежи́м? На небеси́ Са́м живе́ши, во а́де попра́л еси́ сме́рть. Во глубины́ морски́я? Та́мо рука́ Твоя́ Влады́ко. К тебе́ прибега́ем, Тебе́ припа́дающе мо́лимся: Воскресы́й из ме́ртвых, поми́луй на́с.
<И́ны самогла́сны, Вознесе́ния, гла́с то́йже:> 
Госпо́дь Вознесе́ся на небеса́, да по́слет Уте́шителя ми́ру, небеса́ угото́ваша престо́л Его́, о́блацы восхожде́ние Его́: а́нгели дивя́тся, Челове́ка зря́ще превы́ше себе́. Оте́ц жде́т, Его́же в не́драх и́мать Соприсносу́щна, Ду́х же Святы́й вели́т все́м а́нгелом Его́: возми́те врата́ кня́зи ва́шя. вси́ язы́цы восплещи́те рука́ми, я́ко взы́де Христо́с, иде́же бе́ пе́рвее.
Го́споди, Твоему́ Вознесе́нию удиви́шася херуви́ми, зря́ще Тебе́ Бо́га на о́блацех восходя́ща, на ни́х седя́щаго, и сла́вим Тя́, я́ко бла́га ми́лость Твоя́: сла́ва Тебе́.
На гора́х святы́х зря́ще Твое́ Вознесе́ние Христе́, Сия́ние сла́вы О́тчи, воспева́ем Тво́й светообра́зный лица́ зра́к, кла́няемся Страсте́м Твои́м, почита́ем Воскресе́ние, сла́вное Вознесе́ние сла́вяще, поми́луй на́с.
<И́ны стихи́ры святы́м отце́м. Гла́с 6.>
<Подо́бен:> Отча́янная:
Из чре́ва роди́лся еси́ пре́жде денни́цы, от Отца́ безма́терен пре́жде ве́к: а́ще и А́рий тва́рь Тя́, а не Бо́га сла́вит, де́рзостию смеша́я Тя́ Зижди́теля тва́рем безу́мно, вещество́ огня́ ве́чнаго себе́ сокро́вищствуяй. Но Собо́р и́же в Нике́и, Сы́на Бо́жия Тя́ пропове́да Го́споди, Отцу́ и Ду́ху Сопресто́льна.
Кто́ Твою́ Спа́се ри́зу раздра́? А́рий, Ты́ ре́кл еси́, и́же Тро́ицы пресече́ Единоче́стное Нача́ло в разделе́ния: се́й отве́рже Тя́ бы́ти Еди́наго от Тро́ицы, се́й и Несто́риа учи́т Богоро́дицу не глаго́лати. Но Собо́р, и́же в Нике́и, Сы́на Бо́жия Тя́ пропове́да Го́споди, Отцу́ и Ду́ху Сопресто́льна.
В бре́г па́дает греха́ А́рий, Возненави́девый све́та ви́дети, и боже́ственною растерза́ется у́дицею вну́тренних, все́ изда́ти существо́ и ду́шу ну́жно, други́й Иу́да бы́в нра́вом и о́бразом. Но Собо́р, и́же в Нике́и, Сы́на Бо́жия Тя́ пропове́да Го́споди, Отцу́ и Ду́ху Сопресто́льна.
А́рий безу́мный Пресвяты́я Тро́ицы пресече́ единонача́лие, в три́ беззако́нная же и несра́сленная существа́. Те́мже отцы́ богоно́снии соше́дшеся усе́рдно, ре́вностию разжиза́еми, я́коже Фесви́тянин Илиа́, духо́вным посека́ют мече́м студу́ научи́вшаго ху́льника, я́коже Ду́х веща́ше.
<Сла́ва: гла́с 6:>
Та́йныя дне́сь Ду́ха трубы́, богоно́сныя отцы́ восхва́лим песнопе́вшыя посреде́ Це́ркве пе́снь сли́чную богосло́вия, Тро́ицу Еди́ну непреме́нную, Существо́ же и Божество́, низложи́тели А́риевы, и правосла́вных побо́рники, моля́щыяся всегда́ Го́споду, поми́ловатися душа́м на́шым.
<И ны́не: Богоро́дичен:>
Кто́ Тебе́ не ублажи́т, Пресвята́я Де́во? Кто́ ли не воспое́т Твоего́ Пречи́стаго Рождества́? Безле́тно бо от Отца́ возсия́вый Сы́н Единоро́дный, То́йже от Тебе́ Чи́стыя про́йде, неизрече́нно вопло́щся, естество́м Бо́г Сы́й, и естество́м бы́в Челове́к на́с ра́ди, не во двою́ лицу́ разделя́емый, но во двою́ естеству́ несли́тно познава́емый. Того́ моли́ Чи́стая Всеблаже́нная, поми́ловатися душа́м на́шым.
<Вхо́д. Проки́мен дне́, и чте́ния.>
<Бытия́ чте́ние. [Глава́ 14.]>
Слы́шав А́вра́м, я́ко плене́н бы́сть Ло́т брата́ничь его́, сочте́ своя́ домоча́дцы три́ста и осмьна́десять, и погна́ в сле́д и́х да́же до Да́на, и нападе́ на ня́ но́щию са́м, и о́троцы его́ с ни́м: и порази́ и́х, и гони́ и́х до Хова́ла, е́же е́сть ошу́юю Дама́ска. И возврати́ вся́каго коня́ содо́мскаго, и Ло́та брата́нича своего́ возврати́, и вся́ име́ния его́, и жены́ и лю́ди. Изы́де же ца́рь Содо́мский во сре́тение ему́, повнегда́ возврати́тися ему́ от се́ча Ходоллогомо́рскаго, и с царьми́ и́же с ни́м, во юдо́ль Са́вин: сие́ же бя́ше по́ле царе́во. И Мелхиседе́к ца́рь Сали́мский изнесе́ хле́бы и вино́, бя́ше же свяще́нник Бо́га Вы́шняго. И благослови́ Авра́ма, и рече́: благослове́н Авра́м Бо́гом Вы́шним, И́же созда́ не́бо и зе́млю, и благослове́н Бо́г Вы́шний, И́же предаде́ враги́ твоя́ под ру́ки тебе́.
<Втора́го зако́на чте́ние. [Глава́ 1.]>
Во дне́х о́нех, рече́ Моисе́й к сыно́м Исра́илевым: ви́дите, преда́х пред лице́м ва́шим зе́млю: вше́дше насле́дуйте зе́млю, е́юже кля́тся Госпо́дь отце́м ва́шым, Авраа́му, Исаа́ку и Иа́кову, да́ти и́м, и се́мени и́х по ни́х. И реко́х к ва́м во вре́мя о́но, глаго́ля: не возмогу́ еди́н води́ти ва́с, Госпо́дь Бо́г на́ш умно́жил вы́ е́сть, и се́ есте́ дне́сь я́ко зве́зды небе́сныя мно́жеством. Госпо́дь Бо́г оте́ц на́ших да приложи́т ва́м, я́ко да бу́дете ты́сящами сугу́бо, и да благослови́т ва́с, я́коже глаго́ла ва́м. И взя́х от ва́с му́жы му́дры, и све́домы, и смы́слены, и поста́вих и́х владе́ти над ва́ми тысященача́льники, и стонача́льники, и пятьдесятонача́льники, и десятонача́льники, и писмовводи́тели судия́м ва́шым. И запове́дах судия́м ва́шым во вре́мя о́но, глаго́ля: разслу́шайте посреде́ бра́тий ва́ших, и суди́те пра́ведно посреде́ му́жа, и посреде́ бра́та его́, и посреде́ прише́льца его́, да не позна́ете лица́ в суде́. ма́лому и вели́кому су́диши, и не устыди́шися лица́ челове́ческа, я́ко су́д Бо́жий е́сть.
<Втора́го зако́на чте́ние. [Глава́ 10.]>
Во дне́х о́нех, рече́ Моисе́й к сыно́м Исра́илевым: се́ Го́спода Бо́га твоего́ не́бо, и не́бо небесе́: земля́, и вся́ ели́ка су́ть на не́й. Оба́че отцы́ ва́ши произво́ли Госпо́дь люби́ти я́: и избра́ се́мя и́х по ни́х, ва́с, па́че все́х язы́к, в де́нь се́й. И обре́жите жестосе́рдие ва́ше, и вы́и ва́шея не ожесточи́те ктому́. И́бо Госпо́дь Бо́г на́ш, Се́й Бо́г бого́в, и Госпо́дь господе́й: Бо́г Вели́кий, Кре́пкий и Стра́шный, И́же не диви́тся лицу́, ниже́ взе́млет да́р. Творя́й су́д прише́льцу, и сироте́ и вдове́, и лю́бит прише́льца, да́ти ему́ хле́б и ри́зу. И возлюби́те прише́льца: прише́льцы бо бе́сте в земли́ еги́петстей. Го́спода Бо́га твоего́ да убои́шися, и Тому́ еди́ному послу́жиши, и к Нему́ прилепи́шися, и и́менем его́ клене́шися. То́й хвала́ твоя́, и То́й Бо́г тво́й, И́же сотвори́ тебе́ вели́кая и сла́вная сия́, я́же ви́десте о́чи твои́.
<На лити́и стихи́ра пра́здника, гла́с 1:>
Возше́д на небеса́, отону́дуже и соше́л еси́, не оста́ви на́с си́рых Господи: да прии́дет Тво́й Ду́х, нося́ ми́р ми́рови, покажи́ сыно́м челове́ческим дела́ си́лы Твоея́, Го́споди Человеколю́бче.
<Сла́ва: отце́м, гла́с 3:>
Апо́стольских преда́ний изве́стнии храни́телие бы́сте святи́и отцы́: Святы́я бо Тро́ицы Единосу́щное правосла́вно научи́вше, А́риево хуле́ние собо́рне низложи́сте, с ни́м же и Македо́ниа духобо́рца обличи́вше, осуди́сте Несто́риа, Евти́хиа и Диоско́ра, Саве́ллиа же и Севи́ра безгла́внаго: И́хже пре́лести испроси́те изба́витися на́м, нескве́рну на́шему житию́ в ве́ре сохрани́тися, мо́лимся.
<И ны́не: пра́зднику, гла́с 6:>
Го́споди, смотре́ния соверши́в та́инство, пои́м Твоя́ ученики́ на го́ру Елео́нскую возноси́лся еси́, и се́ тве́рдь небе́сную проше́л еси́, мене́ ра́ди Обнища́вый по мне́: и возше́д отону́дуже не разлучи́лся еси́, Всесвята́го Твоего́ Ду́ха низпосли́ просвеща́юща ду́шы на́шя.
<На стихо́вне стихи́ра, гла́с 6:>
Воскресе́ние Твое́ Христе́ Спа́се, а́нгели пою́т на небесе́х, и на́с на земли́ сподо́би чи́стым се́рдцем Тя́ сла́вити.
<И́ны стихи́ры по алфави́ту.>
<Сти́х:> Госпо́дь воцари́ся, в ле́поту облече́ся.
Врата́ сокруши́в ме́дная, и вереи́ а́довы сотры́й, я́ко Бо́г Всеси́лен, ро́д челове́ческий па́дший воскреси́л еси́. Сего́ ра́ди и мы́ согла́сно вопие́м: воскресы́й из ме́ртвых, Го́споди сла́ва Тебе́.
<Сти́х:> И́бо утверди́ вселе́нную, я́же не подви́жится.
Тле́ния на́с дре́вняго Христо́с испра́вити хотя́, на Кресте́ пригвожда́ется, и во гро́бе полага́ется, Его́же мироно́сицы жены́ со слеза́ми иска́ху, рыда́юще глаго́лаху: увы́ на́м Спа́се все́х, ка́ко изво́лил еси́ во гро́б всели́тися? Всели́вый же ся хотя́й, ка́ко укра́ден бы́л еси́? Ка́ко преложе́н бы́л еси́? Ко́е же ме́сто Твое́ Живоно́сное сокры́ Те́ло? Но Влады́ко, я́коже обеща́лся еси́, на́м яви́ся, и утоли́ от на́с рыда́ние сле́з. Пла́чущымся же и́м, а́нгел к ни́м возопи́: от пла́ча преста́вше, апо́столом рцы́те, я́ко воскре́се Госпо́дь, ми́рови да́руяй очище́ние и ве́лию ми́лость.
<Сти́х:> До́му Твоему́ подоба́ет:
Распны́йся я́ко восхоте́л еси́ Христе́, и сме́рть погребе́нием Твои́м плени́вый, тридне́вен воскре́сл еси́ я́ко Бо́г со сла́вою, ми́рови да́руяй безконе́чную жи́знь, и ве́лию ми́лость.
<Сла́ва: отце́м, гла́с 4:>
Моле́бную па́мять дне́сь богоно́сных отце́в, от всея́ вселе́нныя собра́вшихся, в све́тлем гра́де Нике́йстем, правосла́вных собра́ния, благоче́ствующе ве́рно пра́зднуим. Си́и бо лю́таго А́риа безбо́жное веле́ние благочестному́дренне низложи́ша, и от Кафоли́ческия Це́ркве собо́рне того́ изгна́ша: и я́сно Сы́на Бо́жия единосу́щна и соприсносу́щна, пре́жде ве́к Су́ща, все́х научи́ша испове́дати во изъображе́нии ве́ры, изве́стно и благоче́стно сие́ изложи́вше. Те́мже и мы́ боже́ственным и́х повеле́нием после́дствующе, изве́стно ве́рующе слу́жим, со Отце́м Сы́ну, и Ду́ху Всесвято́му, во еди́ном Божестве́, Тро́ице Единосу́щней.
<И ны́не: пра́зднику, гла́с то́йже.>
Го́споди, та́инство е́же от веко́в сокрове́нное и от родо́в испо́лнив я́ко Бла́г, прише́л еси́ со ученики́ Твои́ми на го́ру Елео́нскую, име́яй Ро́ждшую Тя́ Творца́, и все́х Соде́теля: То́й бо в стра́сти Твое́й ма́терски па́че все́х боле́зновавшей, подоба́ше и сла́вою пло́ти Твоея́ премно́гия наслади́тися ра́дости. Ея́же и мы́ причаща́ющеся, е́же на небеса́ восхо́дом Твои́м Влады́ко, вели́кую Твою́ ми́лость на на́с бы́вшую сла́вим.
<Та́же,> Ны́не отпуща́еши:
<Трисвято́е, и по> О́тче на́ш:
<Тропа́рь отце́в, гла́с 8:> Препросла́влен еси́:
<два́жды. И пра́здника еди́ножды, пи́саны на у́трени. И благослове́ние хле́бов, и чте́ние дея́ний святы́х апо́стол.>
<А́ще ли не́сть бде́ния, тропа́рь воскре́сен:> А́нгельския си́лы:
<Сла́ва: отце́в: И ны́не: Вознесе́ния. На повече́рии конда́к отце́в: Сла́ва, и ны́не: Вознесе́ния. На полу́нощнице пое́м кано́н тро́ичный окто́иха гла́са, и про́чее я́ко обы́чно. И отпу́ст.> 
==  В неде́лю на У́трени
На Бо́г Госпо́дь:
<тропа́рь воскре́сен, гла́с 6:>
А́нгельския си́лы на гро́бе Твое́м, и стрегу́щии омертве́ша: и стоя́ше Мари́а во гро́бе, и́щущи Пречи́стаго Те́ла Твоего́. Плени́л еси́ а́д, не искуси́вся от него́: сре́тил еси́ Де́ву, да́руяй живо́т, воскресы́й из ме́ртвых, Го́споди сла́ва тебе́. <[Два́жды.]>
<Сла́ва: отце́в, гла́с 8:>
Препросла́влен еси́ Христе́ Бо́же на́ш, свети́ла на земли́ отцы́ на́ши основа́вый, и те́ми ко и́стинней ве́ре вся́ ны́ наста́вивый: Многоблагоутро́бне, сла́ва Тебе́.
<И ны́не: тропа́рь Вознесе́ния:>
Возне́слся еси́ во сла́ве Христе́ Бо́же на́ш, ра́дость сотвори́вый ученико́м, обетова́нием Свята́го Ду́ха, извеще́нным и́м бы́вшым благослове́нием: я́ко Ты́ еси́ Сы́н Бо́жий Изба́витель ми́ра.
<По 1-м стихосло́вии, седа́лен, гла́с 6.>
Гро́бу отве́рсту, а́ду пла́чущуся, Мари́а вопия́ше ко скры́вшымся апо́столом: изыди́те виногра́да де́лателие, пропове́дите воскресе́ния сло́во: воскре́се Госпо́дь, подая́й ми́рови ве́лию ми́лость.
<Сти́х:> Воскресни́ Го́споди Бо́же мо́й:
Го́споди, предстоя́ше гро́бу Твоему́ Мари́а Магдали́на, и пла́каше вопию́щи, вертогра́даря Тя́ мня́щи, глаго́лаше: где́ положи́л еси́ Ве́чный Живо́т? где́ скры́л еси́ Седя́щаго на престо́ле херуви́мстем? Стрегу́щии бо Сего́ стра́ха омертве́ша. Или́ Го́спода моего́ дади́те ми́, или́ со мно́ю возопи́йте: в ме́ртвых бы́в, и ме́ртвыя воскреси́вый, сла́ва Тебе́.
<Сла́ва, и ны́не: Богоро́дичен.>
Благослове́нную Нареки́й Твою́ Ма́терь, прише́л еси́ на Стра́сть во́льным хоте́нием, возсия́в на Кресте́, взыска́ти хотя́ Ада́ма, глаго́ля а́нгелом: сра́дуйтеся Мне́, я́ко обре́теся поги́бшая дра́хма. Вся́ му́дре устро́ивый Бо́же на́ш, сла́ва Тебе́.
<По 2-м стихосло́вии, седа́лен, гла́с то́йже.>
Живо́т во гро́бе возлежа́ше, и печа́ть на ка́мени надлежа́ше, я́ко Царя́ спя́ща во́ини стрежа́ху Христа́, и враги́ Своя́ неви́димо порази́вый, воскре́се Госпо́дь.
<Сти́х:> Испове́мся Тебе́ Го́споди, все́м се́рдцем мои́м:
Во́льною сме́ртию живо́т безсме́ртный обрето́хом, Всеси́льне и еди́не все́х Спа́се: Ты́ бо в честно́м Твое́м Воста́нии вся́ воззва́л еси́, разруши́вый а́дову побе́ду и сме́рти жа́ло.
<Сла́ва, и ны́не: Богоро́дичен:>
Богоро́дице Де́во, моли́ Сы́на Твоего́, во́лею пригвозди́вшагося на Кресте́, и воскре́сшаго из ме́ртвых Христа́ Бо́га на́шего, спасти́ся душа́м на́шым.
<По> непоро́чнах, Благослове́н еси́ Го́споди: А́нгельский собо́р:
<И а́бие ипакои́, гла́с 6:>
Во́льною и животворя́щею Твое́ю сме́ртию Христе́, врата́ а́дова сокруши́в я́ко Бо́г, отве́рзл еси́ на́м дре́вний ра́й, и воскре́с из ме́ртвых, изба́вил еси́ от истле́ния живо́т на́ш.
<Степе́нна, гла́с 6.> 
<Антифо́н 1:>
На не́бо о́чи мои́ возвожу́ к Тебе́, Сло́ве: уще́дри мя́, да живу́ Тебе́.
Поми́луй на́с уничиже́нных, устроя́я благопотре́бныя Твоя́ сосу́ды, сло́ве.
<Сла́ва:>
Свято́му Ду́ху, вся́кая всеспаси́тельная вина́, а́ще ко́ему Се́й по достоя́нию дхне́т, ско́ро взе́млет от земны́х, восперя́ет, возраща́ет, устроя́ет горе́.
<И ны́не: то́йже.>
<Антифо́н 2:>
А́ще не Госпо́дь бы бы́л в на́с, никто́же от на́с проти́ву возмо́гл бы вра́жиим бра́нем одоле́ти: побежда́ющии бо от зде́ возно́сятся.
Зубы́ и́х да не я́та бу́дет душа́ моя́, я́ко птене́ц Сло́ве: увы́ мне́, ка́ко и́мам от врага́ избы́ти грехолюби́в сы́й?
<Сла́ва:>
Святы́м Ду́хом обоже́ние все́м, благоволе́ние, ра́зум, ми́р и благослове́ние: ра́внодетельный бо е́сть Отцу́ и Сло́ву.
<И ны́не: то́йже.>
<Антифо́н 3:>
Наде́ющиися на Го́спода враго́м стра́шни, и все́м ди́вни: горе́ бо зря́т.
В беззако́ния ру́к свои́х, пра́ведных жре́бий, помо́щника Тя́ име́я Спа́се, не простира́ет.
<Сла́ва:>
Свята́го Ду́ха держа́ва на все́х: Ему́же вы́шняя во́инства покланя́ются со вся́ким дыха́нием до́льним.
<И ны́не: то́йже.>
<Проки́мен, гла́с 6:> Го́споди, воздви́гни си́лу Твою́, и прииди́ во е́же спасти́ на́с. <Сти́х:> Пасы́й изра́иля вонми́, наставля́яй я́ко овча́ ио́сифа. Вся́кое дыха́ние:
<Ева́нглие воскре́сно от иоа́нна, зача́ло 66:> Яви́ся иису́с ученико́м свои́м воста́в от ме́ртвых:
<Та́же,> Воскре́сние христо́во:
<Псало́м 50: И про́чее, обы́чно.>
<Кано́н воскре́сен, со ирмосо́м на 4: и Вознесе́ния на 4: и святы́х оте́ц на 6.>
<Кано́н воскре́сен, гла́с 6.>
<Пе́снь 1.>
<Ирмо́с:> Я́ко по су́ху пешеше́ствовав Изра́иль, по бе́здне стопа́ми, гони́теля фарао́на ви́дя потопля́ема, Бо́гу побе́дную пе́снь, пои́м, вопия́ше.
Распросте́ртыма дла́ньма на Кесте́, Оте́ческаго испо́лнил еси́ благоволе́ния Благи́й Иису́се, вся́ческая: те́мже побе́дную пе́снь Тебе́ вси́ пое́м.
Стра́хом к Тебе́ я́ко рабы́ня, сме́рть повеле́вшися приступи́ Влады́це живота́, то́ю подава́ющему на́м безконе́чный живо́т и воскресе́ние.
<Богоро́дичен:>
Своего́ прии́мши Соде́теля, я́ко Са́м восхоте́, из безсе́менна чре́ва Твоего́, па́че ума́ воплоща́ема Чи́стая, тва́рей вои́стинну яви́лася еси́ Влады́чица.
<Кано́н Вознесе́нию, гла́с 5.>
<Ирмо́с:> Спаси́телю Бо́гу:
Воспои́м вси́ лю́дие, на ра́мех херуви́мских Возне́сшуся со сла́вою Христу́, и спосади́вшему на́с одесну́ю Отца́, пе́снь побе́дную: я́ко просла́вися.
Хода́тая Бо́гу и челове́ком Христа́, ли́цы а́нгельстии ви́девше, с пло́тию в вы́шних, удивля́хуся, согла́сно же воспева́ху пе́снь побе́дную: я́ко просла́вися.
Я́вльшемуся Бо́гу на горе́ Сина́йстей и зако́н да́вшему богови́дцу Моисе́ю, от горы́ Елео́нския Возне́сшемуся пло́тию, Тому́ вси́ воспои́м: я́ко просла́вися.
<Богоро́дичен:>
Пречи́стая Ма́ти Бо́жия, Воплоще́ннаго от Тебе́, и от не́др Роди́теля не отсту́пльшаго Бо́га, непреста́нно моли́, от вся́каго обстоя́ния спасти́, я́же созда́.
<Кано́н святы́м отце́м, гла́с 6.>
<его́же краестро́чие: Пе́рвое воспою́ сосло́вие па́стырей.>
<Пе́снь 1.>
<Ирмо́с:> Я́ко по су́ху пешеше́ствовав Изра́иль:
Святы́х оте́ц восхваля́я всесвяты́й Собо́р, всесвято́е того́ во мне́ прорица́ние, вопия́: молю́ Тя Христе́, сохрани́тися мне́. <[Два́жды.]>
Богоно́снии отцы́, я́ко мо́лния соше́дшеся дне́сь, Тебе́ Христе́ Единоро́дна, Отцу́ Собезнача́льна Сы́на испове́даша я́сно, и единосу́щна.
<Сла́ва:> 
Неве́сты Твоея́ Це́ркве, благосла́внии невестокраси́телие Влады́ко, ве́ры я́ве определе́ние изложи́вше злато́е, я́ко у́тварию боголе́пною сию́ украси́ша.
<И ны́не: Богоро́дичен:>
Преукраше́нна сла́вою боже́ственною Честна́я Цари́ца, Сы́ну Своему́ и Бо́гу предстои́т, на́м спасе́ние душе́вное прося́щи.
<Катава́сиа:> Боже́ственным покрове́н:
<Пе́снь 3.>
<Ирмо́с:> Не́сть свя́т я́коже Ты́ Го́споди Бо́же мо́й, Вознесы́й ро́г ве́рных Твои́х Бла́же, и утверди́вый на́с на ка́мени испове́дания Твоего́.
Бо́га распина́ема пло́тию зря́щи тва́рь распада́шеся стра́хом: но содержа́щею дла́нию на́с ра́ди Распя́таго, кре́пко содержа́шеся.
Сме́ртию сме́рть разори́вшися, лежи́т окая́нная бездыха́нна: Живота́ бо не терпя́щи Боже́ственнаго приложе́ния, мертва́ быва́ет кре́пкая, и да́руется все́м воскресе́ние.
<Богоро́дичен:>
Боже́ственнаго Рождества́ Твоего́ Чи́стая, вся́кий естества́ чи́н превосхо́дит чу́до: Бо́га бо преесте́ственно зачала́ еси́ во чре́ве, и ро́ждши пребыва́еши при́сно Де́ва.
<И́н. Ирмо́с:> Си́лою Креста́ Твоего́ Христе́:
Возше́л еси́ Жизнода́вче Христе́ ко Отцу́, и Возне́сл еси́ ро́д на́ш Человеколю́бче, неизрече́нным благоутро́бием Твои́м.
Чи́ни а́нгельстии Спа́се, челове́ческое естество́ ви́девше совосходя́щее Тебе́, непреста́нно удивля́еми воспева́ху Тя́.
Ужаса́хуся а́нгельстии ли́цы Христе́, зря́ще Тя́ с телесе́м Возне́сшася, и воспева́ху свято́е Твое́ Вознесе́ние.
<Богоро́дичен:>
Моли́ непреста́нно чи́стая, произше́дшаго от боку́ твое́ю, изба́витися пре́лести диа́воли, пою́щым тя́ ма́терь бо́жию.
<И́н. Ирмо́с:> Не́сть свя́т, я́коже Ты́ Го́споди:
То́к и стра́сть и сече́ние, А́рий безу́мный рождеству́ Боже́ственному злоче́стно нечести́вый прилага́я, сечи́тельным оте́ческим мече́м отсека́ется. <[Два́жды.]>
Я́коже дре́вле боже́ственный Авраа́м, вво́инившеся вси́ всечестни́и богоглаго́ливии, враги́ Твоя́ Бла́же неи́стовныя Твое́ю си́лою кре́пко погуби́ша. <[Два́жды.]>
<Сла́ва:>
Пе́рвое собра́ние собра́вшееся Твои́х свяще́нных, Единосу́щна Тя́ Спа́се Безнача́льному Отцу́, и Творца́ все́х Ро́ждшагося благоче́стно пропове́даша.
<И ны́не: Богоро́дичен:>
Не мо́жет сло́во земны́х, ниже́ язы́к Де́во восхвали́ти Тя́ досто́йно: из Тебе́ бо без се́мене Жизнода́вец Христо́с воплоти́тися Пречи́стая благоволи́.
<Катава́сиа:> Разве́рзе утро́бы:
<Конда́к Вознесе́нию, гла́с 6:> Е́же о на́с испо́лнив:
<И и́кос.>
<Та́же, седа́лен отце́м. Гла́с 4. Подо́бен:> Ско́ро предвари́:
Свети́льницы пресве́тлии и́стины Христо́вы ми́ру яви́стеся на земли́ вои́стинну блаже́ннейшии отцы́ боговеща́ннии, изсуши́вше е́реси ху́льных языковре́дий, и угаси́вше пламенови́дная злосла́вных смуще́ния: те́мже я́ко святи́телие Христо́вы, моли́теся спасти́ся на́м.
<Сла́ва: други́й, гла́с то́йже. Подо́бен:> Вознесы́йся:
Нике́йский све́тлый гра́д дне́сь, от всея́ земли́ к себе́ призва́ три́ста и осмьна́десять священнонача́льников, на глаго́лавшаго хулу́ А́риа, и умаля́ющаго Еди́наго от Тро́ицы, Сы́на и Сло́ва су́щаго Бо́жия, его́же А́риа низло́жше, ве́ру утверди́ша.
<И ны́не: Вознесе́ния. Подо́бен:>
Возше́д на небеса́ со сла́вою, и соседы́й Отцу́ одесну́ю, ника́коже разлучи́лся еси́ Человеколю́бче Христе́: Ду́ха же Свята́го прему́дрым ученико́м Твои́м посла́ти обеща́вый, и на́шя озари́вый мы́сли, да́ждь просвеще́ние, я́ко да непреста́нно пое́м Тя́, Влады́ко.
<Пе́снь 4.>
<Ирмо́с:> Христо́с моя́ си́ла, Бо́г и Госпо́дь, честна́я Це́рковь боголе́пно пое́т взыва́ющи, от смы́сла чи́ста о Го́споде пра́зднующи.
Дре́во процвете́ Христе́ и́стинныя жи́зни: Кре́ст бо водрузи́ся, и напои́вся кро́вию и водо́ю от нетле́нных Твои́х ре́бр, живо́т на́м прозябе́.
Не ктому́ мне́ зми́й ло́жно обоже́ние подлага́ет: Христо́с бо Богоде́тель челове́ча естества́, ны́не невозбра́нно стезю́ мне́ жи́зни устро́и.
<Богоро́дичен:>
Я́ко вои́стинну неизглаго́ланна и непости́жна су́ть, Твоего́ Богоро́дице боголе́пнаго Рождества́, су́щым на земли́ и на небеси́, Присноде́во та́инства.
<И́н. Ирмо́с:> Услы́шах слу́х си́лы Креста́:
Возне́слся еси́ во сла́ве, а́нгелов Царю́, Уте́шителя на́м от Отца́ посла́в. Те́мже вопие́м: сла́ва Христе́, Вознесе́нию Твоему́.
Я́ко взы́де Спа́с ко Отцу́ с пло́тию, удиви́шася а́нгельская во́инства, и возопи́ша: сла́ва Христе́ Вознесе́нию Твоему́.
Го́рния си́лы го́рнейшым вопия́ху: врата́ возми́те Христу́ на́шему Царю́, Его́же воспева́ем вку́пе со Отце́м и Ду́хом.
<Богоро́дичен:>
Де́ва роди́, и ма́терних не позна́, но Ма́ти у́бо е́сть, Де́вою же пребы́сть: Ю́же воспева́юще, ра́дуйся Богоро́дице, взыва́ем.
<И́н. Ирмо́с:> Христо́с моя́ си́ла:
Прелюбоде́йствовавый А́рий умо́м неразу́мным правосла́вную ве́ру, оте́ческими суды́ изгна́н бы́сть от це́ркве, я́коже у́д гнилы́й, злоимени́тый. <[Два́жды.]>
О Тебе́ Влады́ко, подвиза́вся ли́к оте́ц, Твоя́ враги́ зело́ победи́ и Соесте́ственна Тя́ Отцу́ и Ду́ху просла́ви.
<Сла́ва:>
Хода́тай бы́л еси́ Бо́же и Челове́че, Бо́гу и челове́ком Христе́: те́мже во двою́ Тя́ естеству́ Еди́наго зна́юще Сы́на, богому́дрии пропове́даша.
<И ны́не: Богоро́дичен:>
Ме́ртва мя́ показа́ сада́ вкуше́ние, Жи́знь же Дре́во из Тебе́ я́вльшееся Всечи́стая воскреси́, и ра́йския сла́дости насле́дника мя́ показа́.
<Катава́сиа: Царю́ царе́й:> 
<Пе́снь 5.>
<Ирмо́с:> Бо́жиим све́том Твои́м Бла́же, у́тренюющих Ти́ ду́шы любо́вию озари́, молю́ся, Тя́ ве́дети Сло́ве Бо́жий, и́стиннаго Бо́га от мра́ка грехо́внаго взыва́юща.
Уступа́ют ми́ херуви́ми ны́не, и пла́менное ору́жие Влады́ко плещи́ мне́ дае́т, Тя́ ви́девше Сло́ве Бо́жий, и́стиннаго Бо́га, разбо́йнику пу́ть сотво́ршаго в ра́й.
Не ктому́ бою́ся е́же в зе́млю Влады́ко Христе́ возвраще́ния: Ты́ бо от земли́ возве́л мя́ еси́ забве́на, благоутро́бия ра́ди мно́гаго, к высоте́ нетле́ния Воскресе́нием Твои́м.
<Богоро́дичен:>
Богоро́дицу Тя́ от души́, Влады́чице ми́ру Блага́я, испове́дающих спаса́й: Тя́ бо Предста́тельницу непобеди́мую и́мамы, и́стинную Богороди́тельницу.
<И́н. Ирмо́с:> У́тренююще вопие́м ти́, го́споди:
Испо́лнив весе́лия вся́ческая Ми́лостиве, к го́рним си́лам с пло́тию прише́л еси́.
А́нгельския си́лы взе́млема Тбе́ ви́девше, врата́, взыва́ху, Царю́ на́шему возми́те.
Апо́столи ви́девше возвыша́ема Спа́са, с тре́петом взыва́ху Царю́ на́шему: сла́ва Тебе́.
<Богоро́дичен:>
Де́ву по рождестве́ пое́м Тя́ Богоро́дице, Ты́ бо Бо́га Сло́ва пло́тию ми́рови родила́ еси́.
<И́н. Ирмо́с:> Бо́жиим све́том:
Кра́сны но́ги я́ко вои́стинну, ны́не пропове́дающих Тя́ Ми́р вся́к у́м преиму́щий, все́х а́нгелов и челове́ков Христе́, и мно́жеством ми́ра ми́р совокупля́ющий. <[Два́жды.]>
Прему́дрость, си́лу, о́тчее сло́во ипоста́сное христе́, тебе́ соше́дшеся пропове́даша, всесвята́го свяще́нства че́стно зако́ном печа́тавше, боже́ственнии учи́телие. <[Два́жды.]>
<Сла́ва:>
Во́д струя́ми чи́стыми уче́ния, Правосла́вную Це́рковь напои́вшии, на вода́х поко́я ны́не наслажда́етеся ве́чно ра́дующеся.
<Богоро́дичен:>
Све́щник Пречи́стая све́тлый, все́м озаря́ющий Христа́ Пра́вды Со́лнце, Тебе́ ве́дуще еди́на Богороди́тельнице Чи́стая, Твое́ ны́не заступле́ние призыва́ем.
<Катава́сиа:> Реши́тельное очище́ние:
<Пе́снь 6.>
<Ирмо́с:> Жите́йское мо́ре воздвиза́емое зря́ напа́стей бу́рею, к ти́хому приста́нищу Твоему́ прите́к вопию́ Ти: возведи́ от тли́ живо́т мо́й, Многоми́лостиве.
Распина́емь Влады́ко, гвоздьми́ у́бо кля́тву ю́же на на́с очи́стил еси́, копие́м же пробода́емь в ре́бра, Ада́мово рукописа́ние раздра́в, ми́р свободи́л еси́.
Ада́м низведе́н бы́сть, ле́стию запе́нся, ко а́дове про́пасти: но естество́м Бо́г же и Ми́лостив, соше́л еси́ ко иска́нию, и на ра́му поне́с, совоскреси́л еси́.
<Богоро́дичен:>
Пречи́стая Влады́чице, ро́ждшая челове́ком Ко́рмчию Го́спода, страсте́й мои́х непостоя́нное и лю́тое разжени́ смуще́ние, и тишину́ пода́ждь се́рдцу моему́.
<И́н. Ирмо́с: Обы́де мя́ бе́здна:>
Взыгра́шася апо́столи, зря́ще на высоту́ дне́сь Зижди́теля взе́млема упова́нием Ду́ха, и стра́хом зовя́ху: сла́ва восхо́ду Твоему́.
Предста́ша а́нгели, вопию́ще Христе́ ученико́м Твои́м: и́мже о́бразом ви́десте Христа́ восходя́ща с пло́тию, па́ки прии́дет Пра́ведный все́х Судия́.
Я́ко ви́деша Тя́ Спа́се на́ш небе́сныя си́лы, на высоту́ взе́млема с те́лом, взыва́ху, глаго́люще: вели́кое, Влады́ко, человеколю́бие Твое́.
<Богоро́дичен:>
Купину́ Тя неопали́мую, и го́ру, и ле́ствицу одушевле́нную, и две́рь небе́сную досто́йно сла́вим Мари́е сла́вная, правосла́вных Похвало́.
<И́н. Ирмо́с:> Жите́йское мо́ре:
Утаи́тися не возмо́же пле́велов се́ятель, про́мысла неизрече́ннаго, неи́стовству тезоимени́т нарече́нный: Иу́де бо поревнова́в, я́коже о́н разсе́деся вселука́вый. <[Два́жды.]>
Боже́ственное собра́ние оте́ц честно́е, Единоро́дное Озаре́ние, от существа́ возсия́вшее О́тча, пропове́дует Тя́ Влады́ко, и пре́жде все́х ве́к рожде́нна Сы́на.
<Сла́ва:>
Чре́во растерза́ется по словеси́, исто́чник му́тный и непи́тный ересе́й, источи́вший злочести́вых, ра́лом моли́твы свяще́нник боже́ственных промы́сленнее.
<И ны́не: Богоро́дичен:>
Вели́кий преднаписа́ во проро́цех Моисе́й, Тебе́ Ковче́г, и Трапе́зу, и Све́щник, и Ру́чку, обра́зно зна́менуя воплоще́ние Вы́шняго из Тебе́ Ма́ти Де́во.
<Катава́сиа:> Очище́ние на́м:
<Конда́к отце́м, гла́с 8. Подо́бен:> Я́ко нача́тки:
Апо́стол пропове́дание, и оте́ц догма́ты, Це́ркви еди́ну ве́ру запечатле́ша, я́же и ри́зу нося́щи и́стины, истка́ну от е́же свы́ше богосло́вия, исправля́ет и сла́вит благоче́стия вели́кое та́инство.
<И́кос:>
Высо́ким пропове́данием, Бо́жию Це́рковь услы́шим вопию́щу: жа́ждай да гряде́т ко мне́ и пие́т ча́шу, ю́же держу́, ча́ша е́сть прему́дрости, сие́ питие́ и́стины сло́вом почерпо́х, во́ду пролива́ющую не прекосло́вия, но испове́дания, ю́же пия́ ны́нешний Изра́иль, Бо́га зри́т веща́юща: ви́дите, ви́дите, я́ко са́м а́з е́смь, и не пременя́юся: Аз Бо́г пе́рвый, Аз же и по си́х, и ра́зве Мене́ не́сть ино́го отню́д. Отсю́ду причаща́ющиися насы́тятся, и восхва́лят благоче́стия вели́кое та́инство.
<Синакса́рий в неде́лю святы́х 318 богоно́сных оте́ц, и́же в Нике́и.>
<Сти́х:> Свети́л собра́ние избра́нное:
Лучеви́дны просвети́те мне́ мы́сли.
<Сти́х:> Стра́нна Сы́на О́тча Существа́, глаго́ля:
А́рий си́це, Бо́жия сла́вы стра́нен.
В то́йже де́нь, в неде́лю седму́ю по Па́сце, и́же в Нике́и Пе́рвый Собо́р пра́зднуем три́ста и осмина́десяти богоно́сных оте́ц, вины́ ра́ди сицевы́я:
Поне́же бо Госпо́дь на́ш Иису́с Христо́с, в пло́ть оболки́йся, е́юже по на́м смотре́ние все́ неизрече́нно де́йствова, и ко Оте́ческому па́ки взы́де престо́лу, хотя́ще показа́ти святи́и, я́ко вои́стинну Сы́н Бо́жий бы́сть Челове́к, и соверше́нный Челове́к Вознесе́ся Бо́г, и се́де одесну́ю вели́чествия на высо́ких, Собо́р се́й святы́х оте́ц та́ко Его́ пропове́да, и испове́да Единосу́щна, и Единоче́стна Отцу́. Си́м сло́вом по сла́вном Вознесе́нии, настоя́щий уста́виша пра́здник, а́ки собра́ние толи́ких оте́ц предызводя́ще, Сего́ во пло́ти Возне́сшася Бо́га и́стинна, и во пло́ти Челове́ка соверше́нна пропове́дающе.
Собо́р же се́й бы́сть при Константи́не Вели́цем царе́, в двадеся́том ле́те ца́рства его́, гоне́нию преста́вшу. Се́й в Ри́ме пре́жде облада́ше, пото́м же и всесла́вный Константи́нь гра́д себе́ тезоимени́т созда́в.
В ле́то от созда́ния ми́ра пя́ть ты́сящ осмьсо́т три́десять осмо́е, я́же на а́риа нача́ша глаго́лати. И́же А́рий бя́ше у́бо от Ливи́и, во Александри́ю же прише́д, и диа́кон от священному́ченика Петра́ Александри́йскаго поста́влен бы́в поне́же ху́лити нача́т на Сы́на Бо́жия, тва́рь Сего́ пропове́дая, от не су́щих же бы́ти, и дале́че су́ща от Боже́ственнаго достоя́ния злоупотреби́тельно же Прему́дрости и Сло́ву Бо́жию глаго́латися: я́ко уподо́бльшася Саве́ллию злочести́вому, единоли́чно, и единоипоста́сно глаго́лющу Божество́. И овогда́ у́бо Отцу́ быва́ти, овогда́ же Сы́ну, овогда́ же Ду́ху Свято́му.
Сия́ у́бо А́риа ху́ляща, вели́кий Пе́тр от свяще́нства его́ отлуча́ет, Христа́ я́ко Младе́нца на святе́м же́ртвеннице ви́дев, в раздра́нну облече́на ри́зу и глаго́люща, я́ко А́рий раздра́ ю́.
Ахи́лла же, по Петре́ патриа́рхию прии́мый Александри́йскаго гра́да, на обеща́ниих па́ки разреша́ет А́риа: к си́м же поставля́ет его́ и пресви́тера, и во Александри́и учи́теля предпоставля́ет. Ахи́лле же сконча́вшуся, Алекса́ндр быва́ет патриа́рх, и́же А́риа та́яжде и го́ршая ху́ляща обре́т, от Це́ркве изри́нув, Собо́ром того́ низложи́в, я́коже глаго́лет Феодори́т: я́ко и прело́жна естества́ Христа́ глаго́лаше, и безу́мную и безду́шную восприя́ти пло́ть Го́споду, пе́рвый се́й отры́гну. А́рий у́бо мно́гих своему́ злоче́стию подве́д, пи́шет и усвоя́ет Никомиди́йскаго Евсе́виа, Ти́рскаго Павли́на, Евсе́виа же Кесари́йскаго, и ины́х, и на алекса́ндра вмеща́ется. Алекса́ндр же везде́ по вселе́нней хулы́ о́наго и низложе́ние посла́в, мно́гих на ме́сть воздви́же.
Це́ркви у́бо смуща́емей, и мно́гим хотя́щым христиа́нская приима́ти, возбраня́емым же любопре́нием уче́ния, вели́кий Константи́н везде́ по вселе́нней, людски́ми колесни́цами и носи́лы, су́щыя отцы́ в Нике́ю собра́в, та́мо и са́м прихо́дит. И отце́м у́бо все́м се́дшым, повеле́н и са́м се́де не на ца́рстем престо́ле, но на ума́леннем достоя́ния седа́лищи. И я́же на А́риа глаго́ланным бы́вшым, ана́феме у́бо о́н, и о́ному сму́дрствующии вси́ подлага́ются. Сло́во же Бо́жие от святы́х оте́ц, Единосу́щное, и Единоче́стное, и Собезнача́льное пропове́дается Отцу́. Излага́ют же си́и ве́ры святы́й Симво́л, приве́дше то́й да́же и до е́же, И в Ду́ха Свята́го Го́спода: е́же посе́м, Вторы́й испо́лни Собо́р. Затверди́ же к си́м Пе́рвый Собо́р и Па́схи пра́здник, когда́, и ка́ко подоба́ет на́м то́й соверша́ти, и не со иуде́и, я́коже бя́ше пе́рвее обы́чно. Излага́ет же и пра́вил о церко́вном исправле́нии два́десять. Святы́й же ве́ры Симво́л, вели́кий, и равноапо́стольный константи́н по́слежде все́х, червле́ными затверди́ пи́смены.
Бя́ху же архиере́й у́бо святы́х си́х оте́ц двесте́ три́десять и два́. Свяще́нников же и диа́конов, к си́м же и мона́хов о́смьдесять и ше́сть: все́х же три́ста и осмьна́десять. Знамени́тии же си́и: Силве́стр Ри́мский архиере́й. Митрофа́н Константи́ня гра́да, бо́лен сы́й: си́и у́бо бы́ша ту́ чрез своя́ местоблюсти́тели. Алекса́ндр Александри́йский, со Афана́сием Вели́ким, архидиа́коном тогда́ су́щим, и Евста́фий Антиохи́йский, и Мака́рий Иерусали́мский. Осси́й Кудру́вский епи́скоп. Пафну́тий испове́дник. Мироточи́вый Никола́й, и Спиридо́н Тримифу́нтский, и́же та́мо филосо́фа низложи́в крести́, трисо́лнечное ему́ показа́в. Посреде́ же Собо́ра двема́ к Бо́гу преста́вльшемася отце́ма архиере́ома, вели́кий константи́н в ковче́ги и́х преде́л свята́го собо́ра вложи́в, и тве́рдо заключи́в, обре́те и от о́нех запеча́тан же и подпи́сан неизрече́нными словесы́ Бо́жиими.
Соверши́вшуся же Собо́ру, поне́же и Царьгра́д уже́ созида́емый соверши́ся. Призыва́ет Константи́н Вели́кий святы́я о́ныя вся́ му́жы, и́же и обше́дше ве́сь гра́д, и моли́твовавше и дово́льно, ца́рствующий бы́ти градово́м уставля́ют, и Ма́тери Сло́ва того́ возложи́ша царю́ повеле́вшу. И та́ко святи́и ки́йждо отидо́ша в до́мы.
Но еще́ к Бо́гу не отше́дшу вели́кому Константи́ну, с сы́ном свои́м Конста́нтием ски́птры соблюда́ющу, А́рий к царю́ прихо́дит, глаго́ля: оставля́ю вся́, и Це́ркви Бо́жией соедини́тися хощу́. Написа́в у́бо своя́ хулы́ обе́си на вы́и, и а́ки бы Собо́ру повину́яся, во о́но руко́ю ударя́я, си́м глаго́лаше повинова́тися: и у́бо ца́рь во обще́ние прия́ти А́риа патриа́рху константи́ня гра́да повелева́ет. Бя́ше же тогда́ по Митрофа́не Алекса́ндр, и́же злонра́вие ве́дый му́жа, не ве́руяй бя́ше, и моля́шеся Бо́гу яви́ти ему́, а́ще по во́ли Его́ А́рий приобщи́тся. Егда́ же вре́мя прии́де, в не́же подоба́ше сослужи́ти ему́ тепле́йший быва́ет в моли́тве. А́рий же к це́ркви гряды́й, и не́где бли́з столпа́ торго́внаго, расто́ргшуся его́ чре́ву, в наро́дное подтро́ние вхо́дит, и та́мо разсе́деся, все́ вну́треннее зда́ние изрыга́ет до́лу, Иу́дино разседа́ние подъе́м, о ра́внем преда́тельстве Сло́ва, и Бо́жияго Сы́на О́тча Существа́ оттерза́я, растерза́ется са́м, и ме́ртв обре́тен бы́в: и та́ко Бо́жия Це́рковь от о́наго па́губы измени́ся.
Святы́х тре́х со́т и осмина́десяти богоно́сных оте́ц моли́твами, Христе́ Бо́же на́ш, поми́луй на́с. Ами́нь.
<Пе́снь 7.>
<Ирмо́с:> Росода́тельну у́бо пе́щь соде́ла а́нгел преподо́бным отроко́м, халде́и же опаля́ющее веле́ние Бо́жие, мучи́теля увеща́ вопи́ти: благослове́н еси́ Бо́же оте́ц на́ших.
Рыда́ющее во Стра́сти Твое́й со́лнце, во мра́к облече́ся, и во дни́ по все́й Влады́ко земли́ све́т поме́рче, вопия́: благослове́н еси́ Бо́же оте́ц на́ших.
Облеко́шася Христе́, схожде́нием Твои́м во све́т преиспо́дняя, пра́отц же весе́лия испо́лнен яви́вся, ликовству́я взыгра́ше, вопия́: благослове́н еси́ Бо́же оте́ц на́ших.
<Тро́ичен:>
Ца́рствующее и все́ми владя́щее Естество́ Триипоста́сное, бла́гости и безме́рныя пучи́ны Све́т пою́ще, возопии́м ве́рнии: благослове́н еси́ Бо́же оте́ц на́ших.
<И́ный. Ирмо́с:> В пещи́ о́гненней:
На о́блацех све́та Вознесы́йся, и Спасы́й ми́р, благослове́н Бо́г оте́ц на́ших.
На ра́му Христе́, заблу́ждшее взе́м естество́, Возне́сся Бо́гу и Отцу́ приве́л еси́.
Возше́дый в пло́ти к Безпло́тному Отцу́, благослове́н Бо́г оте́ц на́ших.
Умерщвле́нное на́ше грехо́м естество́ взе́м, Твоему́ Сво́йственному Отцу́ Спа́се, приве́л еси́.
<И́ный. Ирмо́с:> Росода́тельну:
Победи́сте неи́стовству тезоимени́таго А́риа, неи́стовствовавшаго лю́те, и глаго́лавшаго на высоту́ непра́ведная. Бо́жию бо Сы́ну отрече́ся вопи́ти: благослове́н еси́ Бо́же оте́ц на́ших. <[Два́жды.]>
Сы́на гро́мова подража́юще чу́днии, Сло́ва Отцу́ Собезнача́льна и Единопресто́льна, огнезра́чными усты́ ва́шими все́х научи́сте вопи́ти: благослове́н еси́ Бо́же оте́ц на́ших. <[Два́жды.]>
<Сла́ва:>
Я́ко крила́тии, Сло́ву помо́гшии, приидо́сте богоблаже́ннии, от коне́ц бо вселе́нныя собра́ ва́с Ду́х Святы́й вопи́ти: благослове́н еси́ Бо́же оте́ц на́ших.
<И ны́не: Богоро́дичен:>
Ю́ношы три́ пе́щь не опали́, Рождество́ прообразу́ющыя Твое́: Боже́ственный бо О́гнь Тебе́ не опали́в, всели́ся в Тя́, и все́х просвети́ вопи́ти: благослове́нна еси́ Бо́га пло́тию Поро́ждшая.
<Катава́сиа:> Согла́сная возшуме́ орга́нская:
<Пе́снь 8.>
<Ирмо́с:> Из пла́мене преподо́бным ро́су источи́л еси́, и пра́веднаго же́ртву водо́ю попали́л еси́: вся́ во твори́ши Христе́, то́кмо е́же хоте́ти, Тя́ превозно́сим во вся́ ве́ки.
Иуде́йския дре́вле пророкоуби́йцы лю́ди, богоуби́йцы за́висть ны́не соде́ла, Тебе́ на Кре́ст Возне́сшыя, Сло́ве Бо́жий: его́же превозно́сим во вся́ ве́ки.
Небе́сных кре́ст не оста́вил еси́, и во а́д соше́д, всего́ совоздви́гл еси́ Христе́, лежа́щаго во гно́и челове́ка. Те́мже Тя́ пое́м во вся́ ве́ки.
<Богоро́дичен:>
От Све́та Светода́вца Сло́ва зачала́ еси́, и ро́ждши несказа́нно Пресу́щественнаго: Ду́х бо в Тя́ Де́во Боже́ственный всели́ся. Те́мже Тя́ пое́м во вся́ ве́ки.
<И́н. Ирмо́с:> Из Отца́ пре́жде ве́к:
Во двою́ существу́ возлете́вшаго Жизнода́вца Христа́ на небеса́ со сла́вою, и Отцу́ соседя́ща, свяще́нницы по́йте, лю́дие превозноси́те во вся́ ве́ки.
От рабо́ты и́дольския тва́рь Изба́вившаго, и Предста́вившаго ту́ свобо́дну Своему́ Отцу́, Тебе́ Спа́се пое́м, и Тебе́ превозно́сим во вся́ ве́ки.
Свои́м схожде́нием Низложи́вшаго супоста́та, и Свои́м возше́ствием Возне́сшаго челове́ки, свяще́нницы по́йте, лю́дие превозноси́те во вся́ ве́ки.
<Богоро́дичен:>
Херуви́мов превы́шшая яви́лася еси́ Богоро́дице Чи́стая, во чре́ве Твое́м си́ми Носи́маго носи́вшая: его́же с безпло́тными челове́цы славосло́вим во вся́ ве́ки.
<И́н. Ирмо́с:> Из пла́мене преподо́бным:
Просвети́вшеся луча́ми Твоего́ Божества́ блази́и Твои́ па́стырие, Тебе́ испове́даша бытию́ Соде́теля все́х и Го́спода: его́же превозно́сим во вся́ ве́ки. <[Два́жды.]>
Ли́к па́стырей приснопа́мятный собра́вся, богому́дренно Тро́ицу Несозда́нную ны́не богосло́вя, все́х учи́т вопи́ти: Тя́ превозно́сим во вся́ ве́ки. <[Два́жды.]>
Благослови́м Отца́, и Сы́на, и Свята́го Ду́ха, Го́спода.
Священнонача́льницы, па́стырие достосла́внии, Христо́ву Це́рковь просвеща́ют, ины́й и́нуду сию́ освеща́юще, и превознося́ще во вся́ ве́ки.
<Богоро́дичен:>
Та́йно во о́бразех предви́деша Тебе́ проро́цы вси́, Сло́во ро́ждшую, пло́ть бо из Тебе́ Взе́мый Се́й про́йде сугу́б: Его́же превозно́сим во вся́ ве́ки.
<Та́же,> Хва́лим, благослови́м, покланя́емся Го́сподеви, пою́ще, и превознося́ще во вся́ ве́ки.
<Катава́сиа:> Разреша́ет у́зы:
<Пое́м,> Честне́йшую:
<Пе́снь 9.>
<Ирмо́с:> Бо́га челове́ком невозмо́жно ви́дети, на Него́же не сме́ют чи́ни а́нгельстии взира́ти: Тобо́ю бо Всечи́стая, яви́ся челове́ком Сло́во воплоще́нно, Его́же велича́юще, с небе́сными во́и, Тя́ ублажа́ем.
Страсте́м неприча́стен Ты́ пребы́л еси́ Сло́ве Бо́жий, пло́тию приобщи́вся Страсте́м: но реши́ши от страсте́й челове́ка, страсте́м бы́в Стра́сть Спа́се на́ш, еди́н бо еси́ Безстра́стен и Всеси́лен.
Тлю́ сме́ртную прие́м, и тле́ния соблю́л еси́ те́ло Твое́ невку́сно: твоя́ же животворя́щая и Боже́ственная Влады́ко душа́, во а́де не оста́влена бы́сть, но я́коже от сна́ воскре́с, на́с совоздви́гл еси́.
<Тро́ичен:>
Бо́га Отца́, Сы́на Собезнача́льна, вси́ челове́цы устна́ми у́бо чи́стыми сла́вим: неизрече́нную же и пресла́вную Ду́ха Всесвята́го си́лу почита́ем: Еди́на бо е́сть Всеси́льная Тро́ица Неразлу́чная.
<И́н. Ирмо́с:> Тя́ па́че ума́ и словесе́, Ма́терь Бо́жию:
Тебе́ Изба́вителя ми́ра Христа́ Бо́га, апо́столи ви́дяще Боже́ственно возвыша́ема, со стра́хом игра́юще велича́ху.
Твою́ обожи́вшуюся пло́ть зря́ще Христе́, на высоте́ а́нгели, дру́г ко дру́гу глаго́лаху: вои́стинну Се́й е́сть Бо́г на́ш.
Тебе́ безпло́тных чи́нове Христе́ Бо́же, на о́блацех взе́млема ви́дяще взыва́ху: сла́вы Царю́ врата́ возми́те.
<Богоро́дичен:>
Ра́дуйся Богоро́дице, Ма́ти Христа́ Бо́га, Его́же родила́ еси́, дне́сь от земли́ возноси́ма, со апо́столы зря́щи возвелича́ла еси́.
<И́н. Ирмо́с:> Бо́га челове́ком:
Обре́т вы́ спобо́рники собра́, держа́вною си́лою вооружи́в Ду́ха, Отцу́ Собезнача́льное, и Сопресто́льное Сло́во, пре́жде ве́к Су́щее: Его́же ны́не всесвяще́ннии, с небе́сными во́инствы при́сно сла́вите. <[Два́жды.]>
Па́жить А́риеву лю́тыя е́реси, я́ко вра́чеве душа́м же и телесе́м уста́висте, свяще́нный ве́ры Симво́л все́м изложи́вше, и́же ны́не держа́ще, па́мять ва́шу священноде́телие при́сно сла́вим. <[Два́жды.]>
<Сла́ва:>
Я́ко Све́т сы́й Христе́ Пречи́стый, от страсте́й мглы́ ду́шу мою́ очи́сти, моли́твами Влады́ко Твои́х служи́телей, ны́не Тебе́ пропове́давших Безнача́льна, Несозда́нна, Зижди́теля же все́х и Бо́га, и Отцу́ Собезнача́льна.
<И ны́не: Богоро́дичен:>
Ме́ртвым воскресе́ние ны́не дарова́ся Твои́м неизрече́нным и неизглаго́ланным Рождество́м, Богоро́дице Влады́чице: Жи́знь бо из Тебе́ пло́тию обложе́на все́м возсия́, и сме́рти неускла́бное я́ве разруши́.
<Катава́сиа:> Ра́дуйся Цари́це:
Свя́т Госпо́дь Бо́г на́ш. <[Три́жды.]>
<Ексапостила́рий воскре́сен:>
Тивериа́дское мо́ре с детьми́ Зеведе́овыми, Нафана́ила с Петро́м же, и с други́ма двема́ дре́вле, и Фому́ имя́ше на ло́ве, и́же Христо́вым повеле́нием одесну́ю вве́ргше, мно́жество извлеко́ша ры́б: его́же Пе́тр позна́в, к Нему́ бродя́ше, и́мже тре́тие явле́йся, и хле́б показа́, и ры́бу на у́глех.
<Сла́ва: отце́в. Подо́бен:> Жены́ услы́шите:
Оте́ц боже́ственных дне́сь па́мять пра́зднующе, моле́ньми те́х мо́лим Всеще́дре: вся́каго вреда́ ересе́й изба́ви лю́ди Твоя́ Го́споди, и вся́ сподо́би, Отца́ Сло́ва сла́вити, и Всесвята́го Ду́ха.
<И ны́не: Вознесе́ния:>
Ученико́м зря́щым Тя́, Возне́слся еси́ Христе́ ко Отцу́ соседя́, а́нгели предтеку́ще зовя́ху: возми́те врата́, возми́те, Ца́рь бо взы́де к нача́льному Све́ту сла́вы.
<На хвали́тех,> Вся́кое дыха́ние:
<поста́вим стихо́в 8. И пое́м стихи́ры воскре́сны, 4: И святы́м отце́м, 4.>
<Стихи́ры воскре́сны, гла́с 6:>
Кре́ст Тво́й Го́споди, жи́знь и воскресе́ние лю́дем Твои́м е́сть, и на́нь наде́ющеся, Тебе́ воскре́сшаго Бо́га на́шего пое́м: поми́луй на́с.
Погребе́ние Твое́ Влады́ко, ра́й отве́рзе челове́ческому ро́ду, и от тли́ изба́вльшеся, Тебе́ воскре́сшаго Бо́га на́шего пое́м: поми́луй на́с.
Со Отце́м и Ду́хом Христа́ воспои́м воскре́сшаго из ме́ртвых, и к Нему́ возопии́м: Ты́ еси́ Жи́знь на́ша и Воскресе́ние, поми́луй на́с.
Тридне́вен воскре́сл еси́ Христе́ из гро́ба, я́коже е́сть пи́сано, совоздви́гнувый пра́отца на́шего: те́мже Тя́ и сла́вит ро́д челове́ческий, и пое́т Твое́ воскре́сние.
<И́ны стихи́ры святы́х оте́ц, гла́с 6.>
<Подо́бен:> Всю́ отложи́вше:
Все́ собра́вше душе́вное худо́жество, и Боже́ственным Ду́хом сразсмотри́вше, небе́сный и честны́й Симво́л ве́ры, честни́и отцы́ богопи́санне начерта́ша: в не́мже я́вственнейше Ро́ждшему Собезнача́льнаго Сло́ва науча́ют, и всеи́стинно Единосу́щнаго, апо́стольским после́дующе проявле́нно уче́нием, благосла́внии и пребога́тии и́стинно, и богому́дрии.
Все́ прие́мше у́мное сия́ние Свята́го Ду́ха, преесте́ственнейшее благосло́вие, кра́ткими глаго́лы, и мно́гим ра́зумом богодухнове́нно провеща́ша: я́ко Христо́вы пропове́дницы, ева́нгльских предста́телие уче́ний блаже́ннии, и благочести́вых преда́ний, свы́ше прие́мше си́х открове́ние я́ве, и просве́щшеся, изложи́ша ве́ру Богонауче́нную.
<Сти́х:> Благослове́н еси́ Го́споди Бо́же оте́ц на́ших:
Все́ собра́вше па́стырское иску́сство, и я́рость подви́гше ны́не пра́веднейшую, отмсти́тельне тя́жкия отгна́ша и па́губныя во́лки, пра́щею Ду́ха изве́ргше от церко́внаго исполне́ния, па́дшыя я́ко к сме́рти, и я́ко неисце́льно неду́говавшыя боже́ственнии па́стырие, и я́ко раби́ и́стиннейшии Христо́вы, и Боже́ственнаго пропове́дания таи́нницы свяще́ннейшии.
<Сти́х:> Собери́те ему́ преподо́бныя его́:
<И па́ки 1-ю стихи́ру:> Все́ собра́вше душе́вное:
<Сла́ва: гла́с 8:>
Святы́х отце́в ли́к, от коне́ц вселе́нныя сте́кшийся, Отца́ и Сы́на и Ду́ха Свята́го, Еди́но Существо́ научи́ша и Естество́, и та́йну богосло́вия я́сно преда́ша Це́ркви: и́хже похваля́юще ве́рою ублажи́м, глаго́люще: О боже́ственный по́лче, богоглаго́ливии ору́жницы ополче́ния Госпо́дня, зве́зды многосве́тлыя мы́сленныя тве́рди, та́инственнаго Сио́на необори́мии столпи́, миродохнове́ннии цве́ти ра́йстии, всезлата́я уста́ Сло́ва, Нике́йская похвало́, вселе́нныя украше́ние, приле́жно моли́теся о душа́х на́ших.
<И ны́не:> Преблагослове́нна еси́ Богоро́дице Де́во:
<Славосло́вие вели́кое. Тропа́рь воскре́сен то́чию. Ектении́ и отпу́ст. И исхожде́ние в притво́р.>
<Сла́ва, и ны́не:>
<Стихи́ра ева́нгльская, гла́с 6:>
По е́же во а́д соше́ствии, и е́же из ме́ртвых воскресе́нии, скорбя́ще я́коже досто́яше, о разлуче́нии Твое́м Христе́, ученицы́ на де́лание обрати́шася, и па́ки корабля́ и мре́жи, и ло́ва нигде́же. Но Ты́ Спа́се, яви́вся я́ко Влады́ка все́х, одесну́ю мре́жи повелева́еши воврещи́, и бы́сть сло́во де́ло вско́ре. И мно́жество ры́б мно́гое, и ве́черя стра́нная гото́ва на земли́: ея́же причасти́вшымся тогда́ Твои́м ученико́м, и на́с ны́не мы́сленно сподо́би наслади́тися, Человеколю́бче Го́споди.
<И поуче́ние Студи́тово, и ча́с пе́рвый. На 1-м часе́ тропа́рь воскре́сен. Сла́ва: пра́здника: И ны́не: Богоро́дичен часо́в. По трисвято́м конда́к пра́здника. На 3-м часе́ тропа́рь воскре́сен. Сла́ва: отце́в. И ны́не: Богоро́дичен часо́в. По трисвято́м конда́к отце́в. Та́же и на про́чих часе́х, тропа́рь и конда́к пра́здника, и отце́в, глаго́лем пременя́юще.>
<На литурги́и блаже́нна гла́са. Гла́с 6:>
Помяни́ мя Бо́же Спа́се мо́й, егда́ прии́деши во Ца́рствии Твое́м: и спаси́ мя, я́ко еди́н Человеколю́бец.
Дре́вом Ада́ма прельсти́вшагося, Дре́вом Кре́стным па́ки спа́сл еси́, и разбо́йника вопию́ща: помяни́ мя Го́споди во Ца́рствии Твое́м.
А́дова врата́ и вереи́ сокруши́вый Жизнода́вче, воскреси́л еси́ вся́ Спа́се, вопию́щыя: сла́ва Воста́нию Твоему́.
Помяни́ мя, И́же сме́рть Плени́вый погребе́нием Твои́м, и Воскресе́нием Твои́м ра́дости вся́ испо́лнивый, я́ко Благоутро́бен.
<И пра́здника пе́снь 4-я, на 4: и отце́в пе́снь 6-я, на 4. По вхо́де глаго́лем тропа́рь воскре́сен: та́же Вознесе́ния, и отце́в. Сла́ва: конда́к отце́в. И ны́не: Вознесе́ния.>
<Вме́сто проки́мна пе́снь отце́в, гла́с 4:>
Благослове́н еси́ Го́споди Бо́же оте́ц на́ших: и хва́льно и просла́влено и́мя Твое́ во ве́ки.
<Сти́х:> Я́ко пра́веден еси́ о все́х, я́же сотвори́л еси́ на́м:
<Апо́стол в дея́ниих, зача́ло 44:> Суди́ Па́вел ми́мо ити́ Ефе́с: Аллилу́иа, гла́с 1: Бо́г бого́в Госпо́дь глаго́ла, и призва́ зе́млю от восто́к со́лнца до за́пад. <Сти́х:> Собери́те Ему́ преподо́бныя Его́, завеща́ющыя заве́т Его́ о же́ртвах. <Ева́нглие от Иоа́нна, зача́ло 56:> Возве́д Иису́с о́чи Свои́ на не́бо:
<Прича́стный:> Хвали́те Го́спода с небе́с:
<Други́й:> Ра́дуйтеся: Аллилу́иа, <три́жды.>
==  В неде́лю ве́чера
<на> Го́споди воззва́х:
<поста́вим стихо́в 6, и пое́м стихи́ры святы́х оте́ц, 3, гла́с 6.>
<Подо́бен:> Отча́янная:
Из чре́ва роди́лся еси́ пре́жде денни́цы, от Отца́ безма́терен пре́жде ве́к: а́ще и А́рий тва́рь Тя́, а не Бо́га сла́вит, де́рзостию смеша́я Тя́ Зижди́теля тва́рем безу́мно, вещество́ огня́ ве́чнаго себе́ сокро́вищствуяй. Но Собо́р, и́же в Нике́и, Сы́на Бо́жия Тя́ пропове́да Го́споди, Отцу́ и Ду́ху Сопресто́льна.
Кто́ Твою́ Спа́се ри́зу раздра́? А́рий, Ты́ ре́кл еси́, и́же Тро́ицы пресече́ Единоче́стное Нача́ло в разделе́ния: се́й отве́рже Тя́ бы́ти Еди́наго от Тро́ицы, се́й и Несто́риа у́чит Богоро́дицу не глаго́лати. Но Собо́р, и́же в Нике́и Сы́на Бо́жия Тя́ пропове́да Го́споди, Отцу́ и Ду́ху Сопресто́льна.
В бре́г па́дает греха́, А́рий возненави́девый све́та ви́дети, и боже́ственною растерза́ется у́дицею вну́тренних, все́ изда́ти существо́ и ду́шу ну́жно, други́й Иу́да бы́в нра́вом и о́бразом. Но Собо́р, и́же в Нике́и, Сы́на Бо́жия Тя́ пропове́да Го́споди, Отцу́ и Ду́ху Сопресто́льна.
<И Мине́и свята́го, 3. Сла́ва: гла́с 6.>
Та́инственныя дне́сь Ду́ха трубы́, богоно́сныя отцы́ восхва́лим песнопе́вшыя посреде́ Це́ркве, пе́снь сли́чную богосло́вия, Тро́ицу Еди́ну непреме́нную, Существо́ же и Божество́: низложи́тели А́риевы, и правосла́вных побо́рники, моля́щыяся всегда́ Го́споду, поми́ловатися душа́м на́шым.
<И ны́не, гла́с то́йже:>
На гора́х святы́х зря́ще Твое́ Вознесе́ние Христе́, Сия́ние сла́вы О́тчи, пое́м Тво́й светообра́зный лица́ зра́к, кла́няемся Страсте́м Твои́м, почита́ем Воскресе́ние, сла́вное Вознесе́ние сла́вяще, поми́луй на́с.
<На стихо́вне стихи́ры, гла́с 6:> Все́ собра́вше душе́вное худо́жество:
<со стихи́ и́х. Пи́саны сего́ дне́ на хвали́тех.>
<Сла́ва, гла́с 3:>
Апо́стольских преда́ний изве́стнии храни́телие бы́сте святи́и отцы́: Святы́я бо Тро́ицы Единосу́щное правосла́вно научи́вше, А́риево хуле́ние собо́рне низложи́сте, с ни́м же и Македо́ниа духобо́рца обличи́вше, осуди́сте Несто́риа, Евти́хиа и Диоско́ра, Саве́ллиа же и Севи́ра безгла́внаго: и́хже пре́лести испроси́те изба́витися на́м, и нескве́рну на́шему житию́ в ве́ре сохрани́тися, мо́лимся.
<И ны́не: гла́с 6:>
Взы́де Бо́г в воскликнове́нии, Госпо́дь во гла́се тру́бне, е́же вознести́ па́дший о́браз Ада́мов, и посла́ти Ду́ха уте́шителя, е́же освяти́ти ду́шы на́шя.
<Отпусти́тельный тропа́рь, гла́с 8:> Препросла́влен еси́ Христе́ Бо́же на́ш:
<Сла́ва:> свята́го, а́ще е́сть: а́ще ли ни́, <Сла́ва, и ны́не: пра́здника, гла́с 4:> Возне́слся еси́ во сла́ве: И отдае́тся после́дование святы́х оте́ц.
=  Понедельник
==  В понеде́льник на У́трени
<По 1-м стихосло́вии седа́лен, гла́с 1.>
<Подо́бен:> Ка́мени запеча́тану:
А́нгелом дивя́щымся восхо́да стра́нному, и ученико́м ужаса́ющымся стра́шному взы́тия, возше́л еси́ со сла́вою я́ко Бо́г, и врата́ тебе́ взя́шася Спа́се. Сего́ ра́ди си́лы небе́сныя дивля́хуся, вопию́ще: сла́ва снизхожде́нию Твоему́ Спа́се, сла́ва ца́рствию Твоему́, сла́ва вознесе́нию твоему́, Еди́не Человеколю́бче. <[Два́жды.]>
<По 2-м стихосло́вии, седа́лен. Подо́бен: то́йже:>
А́ду плени́вшуся от Тебе́ Животода́вче, и ми́ру просвети́вшуся во Твое́м Воскресе́нии, возше́л еси́ со сла́вою Спа́се, вся́ обдержа́й руко́ю. Сего́ ра́ди со а́нгелы славосло́вим тя́ вседержи́телю го́споди: сла́ва вознесе́нию твоему́ Христе́, сла́ва ца́рствию Твоему́, сла́ва благоутро́бию Твоему́, Еди́не Человеколю́бче. <[Два́жды.]>
<Псало́м 50. Кано́н пра́здника, 4-го гла́са, со ирмосы́ на 8, и мине́и на 4. Конда́к, и ексапостила́рий пра́здника.>
<На стихо́вне стихи́ры, гла́с 2. Подо́бен:> До́ме Евфра́фов:
Сло́ва ученико́м ве́рнии совозме́мся доброде́тели на го́ры, я́ко да Христо́ву сла́ву ви́дети сподо́бимся.
<Сти́х:> Вси́ язы́цы восплещи́те рука́ми:
Посрами́шася я́ве манихе́йская умышле́ния, умы́ о ни́хже недоумева́хуся, Христо́во я́ве сказу́юще с пло́тию вознесе́ние.
<Сти́х:> Взы́де Бо́г в воскликнове́нии:
Воскли́кни, о Дави́де, ра́дуяся цевни́цею: вознесы́йся бо Христо́с, вещми́ словеса́ утвержда́ет проро́чества твоего́.
<Сла́ва, и ны́не, гла́с 2:>
Возне́слся еси́ во сла́ве на горе́ Ма́сличней Христе́ Бо́же, пред Твои́ми ученики́, и се́л еси́ одесну́ю Отца́, вся́ческая исполня́яй Божество́м: и посла́л еси́ и́м Ду́ха Свята́го, просвеща́юща и утвержда́юща, и освяща́юща ду́шы на́шя.
<На литурги́и блаже́нна от кано́на пе́снь 5-я, на 6.>
==  В понеде́льник ве́чера
<На Го́споди воззва́х: стихи́ры пра́здника, 3. И мине́и, 3.>
<Вознесе́ния, гла́с 4. Подо́бен:> Да́л еси́ зна́мение:
Пострада́л еси́ я́ко Челове́к Безстра́стный Божество́м, и воскре́сл еси́ тридне́вен Плени́вый сме́рть, и Совоскреси́в вся́ истле́вшыя, и Возне́слся еси́ Христе́ ко Отцу́, обеща́в посла́ти Уте́шителя свяще́нным апо́столом Твои́м, Иису́се Всеси́льне, Спа́се ду́ш на́ших.
Вы́ что́ стоите́ зря́ще на не́бо? Ви́димии а́нгели, я́ко челове́цы глаго́лаху, Сло́ва таи́нником: се́й, Его́же зрите́ о́блаком све́тлым Вознося́щася, То́йже прии́дет, и́мже о́бразом ви́десте Его́, суди́ти ми́ру, я́коже рече́: ше́дше у́бо вся́ рече́нная сотвори́те.
По е́же от гро́ба Твоего́ па́че постиже́ния Воста́нии, Всеси́льне Го́споди, прии́м и́хже возлюби́л еси́, да́же до Вифа́нии изве́л еси́ Сло́ве, и на горе́ бы́в Елео́нстей, си́х благослови́в, и та́ко Возне́слся еси́, повину́ющымся а́нгелом Тебе́, Иису́се Всеси́льне, Спа́се ду́ш на́ших.
<Сла́ва, и ны́не: гла́с 4:>
Егда́ прише́л еси́ на го́ру Христе́ Елео́нскую, О́тчее соверши́ти благоволе́ние, ужасо́шася небе́снии а́нгели, и устраши́шася преиспо́днии, предста́ша же ученицы́ с ра́достию тре́петни, я́ко глаго́лал еси́ и́м: я́ко престо́л же готовля́шеся проти́в о́блак жду́щий: врата́ же не́бо отве́рзшее добро́ту явля́ше, и земля́ сокро́вища открыва́ет, Ада́мову схожде́нию я́ко позна́тися, и па́ки восхожде́нию. Но стопы́ у́бо возвыша́хуся, я́коже ру́це, уста́ же вельми́ благословля́ху, я́коже слы́шашеся. о́блак подъе́мляше, и не́бо вну́трь Тебе́ прия́т. Де́ло сие́ Го́споди соде́лал еси́ вели́кое и пресла́вное, во спасе́ние ду́ш на́ших.
<На стихо́вне стихи́ры, гла́с 2. Подо́бен:> До́ме Евфра́фов:
Испо́лнивый Бла́же Оте́ческое благоволе́ние, соедини́вый же го́рняя до́льним, возне́слся еси́ во сла́ве к пе́рвейшым.
<Сти́х:> Вси́ язы́цы восплещи́те рука́ми:
Возне́слся еси́ к Твоему́ Роди́телю Ще́дре, отону́ду же не разлучи́лся еси́, и возне́сл еси́ до́лу лежа́щее естество́ Влады́ко.
<Сти́х:> Взы́де Бо́г в воскликнове́нии:
О́блак Тя́ све́та восприя́т на высоту́, и а́нгели со стра́хом и тре́петом служа́ху Боже́ственному Твоему́ Вознесе́нию.
<Сла́ва, и ны́не: гла́с 4:>
Низше́дшее естество́ Ада́мово в до́льнейшыя страны́ земли́, Бо́же новосотвори́вый Собо́ю, превы́ше вся́каго нача́ла и вла́сти возве́л еси́ дне́сь: я́ко бо возлюби́в, спосади́л еси́: я́коже поми́ловав, соедини́л еси́ Себе́: я́ко соедини́вый спострада́л еси́: я́ко безстра́стен пострада́в, и спросла́вил еси́. Но безпло́тнии, кто́ есть Се́й, глаго́лаху, кра́сный Му́ж, но не челове́к то́чию, Бо́г же и Челове́к, совокупле́нно и явля́емо? Те́мже удивле́ни а́нгели, во оде́ждах лета́юще о́крест ученико́в, друзи́и же стоя́ще вопия́ху: му́жие галиле́йстии, И́же от ва́с оти́де, Се́й е́сть Иису́с Челове́к Бо́г, Бо́г Челове́к па́ки прии́дет, Судия́ живы́х и ме́ртвых, ве́рным же да́руяй грехо́в проще́ние и ве́лию ми́лость.
=  Вторник
==  Во вто́рник на У́трени
<По 1-м стихосло́вии седа́лен, гла́с 2.>
<Подо́бен:> Вы́шних ищя́:
Свы́ше на зе́млю Христе́ соше́л еси́, и па́ки от земли́ на высоту́ восте́кл еси́ к Твоему́ Роди́телю, ученико́м зря́щым Твое́ восхожде́ние: с ни́ми у́бо пра́зднующе пое́м Твое́, Спа́се, Вознесе́ние. <[Два́жды].>
<По 2-м стихосло́вии седа́лен, гла́с 3. Подо́бен:> Красоте́ де́вства:
Преве́чное Сло́во и Безнача́льное, е́же у́бо взя́т естество́ челове́ческое, обоготвори́в та́йно, дне́сь вознесе́: а́нгели предтеку́ще апо́столом пока́зоваху Сего́, иду́ща на небеса́ со сла́вою мно́гою. Ему́же поклони́вшеся глаго́лаху: сла́ва Бо́гу Возне́сшемуся. <[Два́жды.]>
<Псало́м 50. Кано́н пра́здника со ирмосы́ на 8: и мине́и на 4. Конда́к и ексапостила́рий пра́здника.>
<На стихо́вне стихи́ры, гла́с 2. Подо́бен:> До́ме Евфра́фов:
Не оста́влю си́рых, я́же А́з собра́х, Госпо́дь друго́м глаго́лаше, но послю́ ва́м Ду́ха Свята́го.
<Сти́х:> Вси́ язы́цы восплещи́те рука́ми:
А́нгели прему́дрым вопия́ху апо́столом: о му́жие галиле́йстии, и́мже о́бразом зрите́, То́й па́ки прии́дет.
<Сти́х:> Взы́де Бо́г в воскликнове́нии:
Снидо́ша с ра́достию от Елео́нския горы́ ученицы́ Твои́ Сло́ве, сла́вяще и пою́ще Боже́ственное Твое́ Вознесе́ние.
<Сла́ва, и ны́не: гла́с 4:>
Егда́ возне́слся еси́ во сла́ве Христе́ Бо́же, ученико́м зря́щым, о́блацы подъима́ху Тя́ с пло́тию, врата́ взя́шася небе́сная, ли́к а́нгельский ра́довашеся с весе́лием, го́рнейшыя си́лы зовя́ху глаго́люще: возми́те врата́ кня́зи ва́шя, и вни́дет ца́рь сла́вы. Ученицы́ же дивя́щеся глаго́лаху: не разлучи́ся на́с па́стырю до́брый, но посли́ на́м ду́ха твоего́ пресвята́го, наставля́юща, и утвержда́юща, и просвеща́юща и освяща́юща ду́шы на́шя.
<На литурги́и блаже́нна от кано́на пе́снь 6-я, на 6.> 
==  Во вто́рник ве́чера
<На> Го́споди воззва́х:
<стихи́ры подо́бны пра́здника, 3: и мине́и 3.>
<Стихи́ры пра́здника, гла́с 4. Подо́бен:> Я́ко до́бля:
Зря́щым боже́ственным Твои́м ученико́м, возне́слся еси́ к небе́сным, и се́л еси́ одесну́ю Роди́теля, Того́ неразлуче́нный Пресу́щественный Сы́не: и я́коже ре́кл еси́, посла́л еси́ уте́шителя, небе́сныя земны́я сотворя́юща, му́дрыя и богоглаго́ливыя, и свяще́нныя апо́столы Твоя́.
Воплоти́лся еси́ за неизрече́нную Иису́се бла́гость, и кре́ст и сме́рть Безсме́ртне во́лею претерпе́л еси́, и па́ки тридне́вен воскре́с из ме́ртвых, по дне́х четы́редесятих возне́слся еси́, отону́дуже пе́рвее соше́л еси́, умири́в земна́я, и все́х приве́д Роди́телю.
На о́блацех я́ко ви́деша Тя́ взима́ема Го́споди, му́дрии апо́столи, рыда́юще и се́тования испо́лнени, вопия́ху со слеза́ми: не оста́ви си́рых, и́хже за милосе́рдие возлюби́л еси́, но посли́ на ны́, я́коже обеща́л еси́ Всеще́дре, Пресвята́го Твоего́ Ду́ха, просвеща́ющаго ду́шы на́шя.
<Сла́ва, и ны́не: гла́с 5:>
Прииди́те ве́рных собра́ние, уму́ та́йно научи́вшеся ученико́в Христо́вых, непреста́нную пе́снь рце́м, и я́ко апо́столи, на Елео́нской горе́ с Дави́дом возопии́м: взы́де Бо́г в воскликнове́нии, Госпо́дь во гла́се тру́бне, да изба́вит коле́на челове́ческая от собла́зн го́рдаго, и просвети́т ду́шы на́шя.
<На стихо́вне стихи́ры, гла́с 2. Подо́бен:> До́ме Евфра́фов:
Чу́до новоле́пное, челове́ческое бо естество́ на небеса́ взы́де, соедини́вшееся Сло́ву Бо́гу Вседержи́телю.
<Сти́х:> Вси́ язы́цы восплещи́те рука́ми:
Возсия́ я́сный и всесве́тлый де́нь, Влады́ки Боже́ственнаго на небеса́ Восхожде́ния, просвеща́ющий вся́ческая.
<Сти́х:> Взы́де Бо́г в воскликнове́нии:
Я́коже ученико́м посла́л еси́ с высоты́ Сра́сленнаго Твоего́ Ду́ха, и лю́дем Твои́м посли́ Христе́ Спа́се благода́ть Твою́.
<Сла́ва, и ны́не: гла́с 5:>
Го́споди, взе́млющу ти ся отону́дуже не разлучи́лся еси́, во́инства а́нгелов и все́х безпло́тных, ра́достию вопия́ху го́рншым си́лам: возми́те врата́ кня́зи ва́шя, и вни́дет Ца́рь Сла́вы. Престо́л бо херуви́мский взя́т Тя́ с пло́тию, Го́споди сла́ва Тебе́.
=  Среда
==  В сре́ду на У́трени
<По 1-м стихосло́вии, седа́лен, гла́с 4.>
<Подо́бен:> Яви́лся еси́:
Ко Твоему́ Роди́телю па́ки восте́к Вседе́телю, рабо́в Твои́х не оста́ви си́рых, ученицы́ я́ко ви́деша Тя́ возне́сшагося, вопия́ху Человеколю́бче.
<Сла́ва, и ны́не: то́йже.>
<По 2-м стихосло́вии седа́лен, гла́с 4.>
<Подо́бен:> Яви́лся еси́ дне́сь:
Сла́вная удобре́ния Боже́ственных умо́в, сла́вы Го́спода возне́сшагося я́ве с пло́тию ви́девше, врата́, вопия́ху дру́г дру́гу, возми́те.
<Сла́ва, и ны́не: то́йже.>
<Псало́м 50. Кано́н пра́здника, со ирмосы́ на 8: и мине́и на 4. Конда́к и ексапостила́рий пра́здника.>
<На стихо́вне стихи́ры, гла́с 6.>
<Подо́бен:> Тридне́вен воскре́сл еси́:
За кра́йнее благоутро́бие Христе́, роди́лся еси́ из Де́вы пло́тию, во́лею же претерпе́вый Кре́ст, тридне́вен воскре́сл еси́ из гро́ба Всеще́дре, совоскреси́вый и оживи́вый на́с.
<Сти́х:> Вси́ язы́цы восплещи́те рука́ми:
Зря́щым Тя́ Христе́ Бо́же, боже́ственным ученико́м, я́ве возне́слся еси́ от земли́ на не́бо, и си́м обеща́л еси́ посла́ти Жизнода́вче от Отца́ Ду́ха Свята́го.
<Сти́х:> Взы́де Бо́г в воскликнове́нии:
Диви́тся а́нгел мно́жество, стра́нному восхожде́нию Твоему́, и стра́шному Иису́се Всецарю́, и врата́ небе́сная взя́ти, вопия́ху го́рншым ны́не си́лам.
<Сла́ва, и ны́не, гла́с 6:>
Не́др Оте́ческих не разлу́чся, Сладча́йший Иису́се, и с земны́ми я́ко Челове́к пожи́в, дне́сь от горы́ Елео́нския возне́слся еси́ во сла́ве, и па́дшее естество́ на́ше ми́лостивно возне́с, Отцу́ спосади́л еси́. Те́мже небе́снии безпло́тных чи́нове, чудеси́ удивля́ющеся, ужаса́хуся у́жасом, и тре́петом содержи́ми, Твое́ человеколю́бие велича́ху. С ни́миже и мы́ земни́и, е́же к на́м Твое́ снизхожде́ние, и е́же от на́с вознесе́ние славосло́вяще, мо́лимся глаго́люще: ученики́, и Ро́ждшую Тя́ Богоро́дицу, ра́дости безчи́сленныя Испо́лнивый во Твое́ Вознесе́ние, и на́с сподо́би избра́нных Твои́х ра́дости моли́твами и́х, вели́кия ра́ди Твоея́ ми́лости.
<На литурги́и блаже́нна от кано́на пе́снь 7-я, на 6.>
==  В сре́ду ве́чера
На Го́споди воззва́х<: стихи́ры подо́бны пра́здника 3, и мине́и 3.>
<Пра́здника, гла́с 4. Подо́бен:> Зва́нный свы́ше:
Е́же о все́х соверши́в спасе́ние, на го́ру прише́л еси́ Елео́нскую Христе́, отону́дуже и взя́лся еси́ пред ученики́ Твои́ми, на небеса́ со сла́вою носи́мь. Те́мже та́инству дивя́щеся, го́рним взыва́ху до́льнии чи́нове: возми́те врата́, и вни́дет, отону́дуже изы́де, все́ми ца́рствуяй Бо́г, я́коже благоволи́, пресла́вно ми́рови спасе́ние соде́лав.
Учени́ческий ли́к, Тебе́ я́коже зря́ше взима́ема, глаго́лаше: Влады́ко, ка́ко ны́не оставля́еши рабы́ Твоя́? и ка́мо и́деши И́же рука́ма Содержа́й концы́? Мы́ же оста́вивше вся́, Тебе́ Бо́гу после́довахом ра́дующеся, во ве́ки с Тобо́ю наде́жду иму́ще бы́ти: не оста́ви си́рых на́с, я́коже обеща́лся еси́ Спа́се на́ш Милосе́рде, Уте́шителя посли́ и Спа́са ду́ш на́ших.
Соверше́ннейшее подая́ благослове́ние друго́м Твои́м Влады́ко, та́йно научи́л еси́ и́х: зри́те дру́зи, иду́ ко Отцу́, ва́м же послю́ Ино́го Уте́шителя, вы́ же се́тование все́ отри́ните: не оста́влю бо ове́ц, я́же собра́х: не забу́ду, и́хже возлюби́х. Боже́ственною с высоты́ обо́лкшеся си́лою иди́те, глаго́люще во вся́ язы́ки спасе́ния благовеща́ние.
<Сла́ва, и ны́не: гла́с 6:>
Взы́де Бо́г в воскликнове́нии, Госпо́дь во гла́се тру́бне, е́же вознести́ па́дший о́браз Ада́мов, и посла́ти Ду́ха Уте́шителя, е́же освяти́ти ду́шы на́шя.
<На стихо́вне стихи́ры, гла́с 2. Подо́бен:> До́ме Евфра́фов:
Не оста́влю си́рых, я́же А́з собра́х, Госпо́дь друго́м глаго́лаше: но послю́ ва́м Ду́ха Пресвята́го.
<Сти́х:> Вси́ язы́цы восплещи́те рука́ми:
А́нгели прему́дрым вопия́ху апо́столом: о му́жие галиле́йстии, и́мже о́бразом зрите́, То́й па́ки прии́дет.
<Сти́х:> Взы́де Бо́г в воскликнове́нии:
Снидо́ша с ра́достию от горы́ Елео́нския ученицы́ Твои́ Сло́ве, сла́вяще и пою́ще Боже́ственное Твое́ Вознесе́ние.
<Сла́ва, и ны́не: гла́с 1:>
Возше́д на небеса́, отону́дуже и соше́л еси́, не оста́ви на́с си́рых Го́споди: да прии́дет Тво́й Ду́х, нося́ ми́р ми́рови, покажи́ сыново́м челове́ческим дела́ си́лы Твоея́, Го́споди Человеколю́бче.
<Та́же,> Ны́не отпуща́еши:
<И отпу́ст.>
=  Четверг
==  В четверто́к на У́трени
<По 1-м стихосло́вии седа́лен, гла́с 5.>
<Подо́бен:> Собезнача́льное Сло́во:
Соше́дый с небесе́ на земна́я, и до́лу лежа́щий во а́дове стра́жи, совоскреси́вый я́ко Бо́г Ада́мов зра́к, и Вознесе́нием Твои́м Христе́ на небеса́ возве́д, и престо́лу Оте́ческому Твоему́ соседи́теля соде́лал еси́, я́ко Ми́лостив и Человеколю́бец. <[Два́жд>ы.]
<По 2-м стихосло́вии седа́лен, гла́с 8.>
<Подо́бен:> Повеле́нное та́йно:
На го́ру возше́д Елео́нскую Ми́лостиве Иису́се, отту́ду взя́лся еси́: све́тлый бо о́блак от земли́ Тя подъя́т, зря́щым ученико́м Твои́м чу́до стра́шное, вопию́щым безпло́тным на небесе́х вы́шшым во́инством: стра́хом врата́ возми́теся. С ни́миже Тя́ Царя́ пое́т вся́ тва́рь, все́х Бо́га.
<Сла́ва, и ны́не, то́йже.>
<И псало́м 50. Кано́н пра́здника, со ирмосы́ на 8: и мине́и на 4. Конда́к и ексапостила́рий пра́здника.>
<На стихо́вне стихи́ры, гла́с 2. Подо́бен:> До́ме Евфра́фов:
Испо́лнивый Бла́же Оте́ческое благоволе́ние, соедини́в же го́рняя с до́льними, возне́слся еси́ во сла́ве к пе́рвейшым.
<Сти́х:> Вси́ язы́цы восплещи́те рука́ми:
О́блак Тя́ све́та восприя́т на высоту́, и а́нгели со стра́хом и тре́петом служа́ху, Боже́ственному Твоему́ Вознесе́нию.
<Сти́х:> Взы́де Бо́г в воскликнове́нии:
Хвалу́ богокра́сную, со апо́столы Богоро́дица воспева́ет, Го́спода зря́щи на о́блацех носи́ма.
<Сла́ва, и ны́не: гла́с 7:>
На го́ру Елео́нскую прише́л еси́, Ми́луяй ро́д челове́ческий, и о́блак подъя́т Тя́ от о́чию учени́к Твои́х, трепе́щущым у́бо за виде́ние, ра́дующым же ся за ча́яние Свята́го Ду́ха, И́мже утверди́в Спа́се поми́луй на́с.
<На литурги́и блаже́нна, от кано́на пе́снь 8-я, на 6.>
==  В четверто́к ве́чера
<на> Го́споди воззва́х:
<пое́м после́дование все́ пра́здника неизме́нно, я́коже и в госпо́дственный де́нь вознесе́ния, кроме́ чте́ний, и полиеле́а: на вече́рни же, и в пято́к на> У́<трени, и на Литурги́и блаже́нна пра́здника, пе́снь 9-я обои́х кано́>нов, на 8. По вхо́де тропа́рь. Сла́ва, и ны́не: конда́к. Проки́мен, аллилу́иа, и прича́стен пра́здника: апо́стол же и ева́нглие дне́.
<Слу́жбу же мине́и пое́м на повече́рии.> 
=  Пятница
==  В пято́к ве́чера пятдеся́тницы
Па́мять соверша́ем все́х от ве́ка усо́пших благочести́вых христиа́н, оте́ц и бра́тий на́ших.
<На> Го́споди воззва́х:
<поста́вим стихо́в, 6.>
<Стихи́ры му́ченичны, осмогла́сника 3, гла́с 6:>
Му́ченицы Твои́ Го́споди, не отверго́шася Тебе́, ни отступи́ша от за́поведей Твои́х: те́х моли́твами поми́луй на́с.
Му́чившиися тебе́ ра́ди Христе́, мно́гия му́ки претерпе́ша: моли́твами Го́споди и моле́нием и́х, все́х на́с сохрани́.
Страстоте́рпцы му́ченицы, и небе́снии гра́ждане, на земли́ пострада́вшии, мно́гия Му́ки Претерпе́ша, и соверше́нный прия́ша вене́ц на небесе́х, да мо́лятся о душа́х на́ших.
<И усо́пших, 3. Гла́с 8. Подо́бен:> И́же во Еде́ме:
От ве́ка ме́ртвых дне́сь все́х по и́мени, с ве́рою пожи́вших благоче́стно, па́мять соверша́юще ве́рнии, Спа́са и Го́спода воспои́м, прося́ще приле́жно си́м в ча́с суда́ отве́т благи́й да́ти, Тому́ Самому́ Бо́гу на́шему, все́й судя́щему земли́, десна́го Его́ предстоя́ния получи́ти в ра́дости, в ча́сти пра́ведных, и во святы́х жре́бии све́тлем, и досто́йным бы́ти Небе́снаго Ца́рствия Его́.
Свое́ю кро́вию челове́ки Спа́се искупи́вый, и сме́ртию Твое́ю от сме́рти го́рькия изба́вивый на́с, и жи́знь ве́чную подая́й на́м Воскре́снием Твои́м, вся́ упоко́й Го́споди усо́пшыя благоче́стно, или́ в пусты́нях, или́ во граде́х, или́ в мо́ри, или́ на земли́, или́ на вся́ком ме́сте, цари́ же, свяще́нники, архиере́и, мона́хи и бельцы́, в во́зрасте вся́ком всеро́дном, и сподо́би я́ Небе́снаго Ца́рствия Твоего́.
Из ме́ртвых воста́нием Твои́м Христе́, не ктому́ сме́рть облада́ет уме́ршими благоче́стно: те́мже мо́лимся приле́жно: рабы́ Твоя́ упоко́й во дво́рех Твои́х, и в не́дрех Авраа́ма, от Ада́ма да́же до дне́сь послужи́вшыя Тебе́ чи́сто отцы́, и бра́тию на́шу, дру́ги, вку́пе и сро́дники, вся́каго челове́ка в житии́ послужи́вша ве́рно, и к Тебе́ преста́вльшася, многови́дно и многообра́зно бо́же, и сподо́би я́ получи́ти Небе́снаго Ца́рствия Твоего́.
<Сла́ва: гла́с 8:>
Пла́чу и рыда́ю, егда́ помышля́ю сме́рть, и ви́жду во гробе́х лежа́щую, по о́бразу Бо́жию созда́нную на́шу красоту́, безъобра́зну, безсла́вну, не иму́щую ви́да. О чудесе́! Что́ е́же о на́с сие́ бы́сть та́инство? Ка́ко преда́хомся тле́нию? Ка́ко сопряго́хомся сме́рти? Вои́стинну Бо́га повеле́нием, я́коже е́сть пи́сано, подаю́щаго преста́вленным поко́й.
<И ны́не: Богоро́дичен, гла́с 6:>
Кто́ Тебе́ не ублажи́т Пресвята́я Де́во? Кто́ ли не воспое́т Твоего́ пречи́стаго Рождества́? Безле́тно бо от Отца́ возсия́вый Сы́н единоро́дный, То́йже от Тебе́ Чи́стыя про́йде, неизрече́нно вопло́щся: естество́м Бо́г сы́й, и естество́м бы́в челове́к на́с ра́ди, не во двою́ лицу́ разделя́емый, но во двою́ естеству́ несли́тно познава́емый, того́ моли́ Чи́стая, Всеблаже́нная, поми́ловатися душа́м на́шым.
<Све́те ти́хий:>
<Вме́сто же проки́мна, пое́м: Аллилу́иа: на гла́с 8:>
<Сти́х:> Блаже́ни, я́же избра́л, и прия́л еси́ Го́споди.
<Сти́х:> И па́мять и́х в ро́д и ро́д.
Сподо́би Го́споди:
<На стихо́вне стихи́ры, гла́с 6.>
<Му́ченичен:> Кре́ст тво́й Го́споди, му́чеником бы́сть ору́жие непобеди́мое: ви́дяху бо предлежа́щую сме́рть, и предзря́ще бу́дущую жи́знь, наде́ждею в тя́ укрепля́хуся: те́х моли́твами поми́луй на́с.
<Ме́ртвым:>
<Сти́х:> Ду́шы и́х во благи́х водворя́тся.
Ты́ мя почти́л еси́ о́бразом Твои́м, руку́ Твое́ю спа́се созда́ние, живописа́вый в веще́ственном зра́це у́мнаго существа́ подо́бие: его́же и о́бщника мя́ поста́вил еси́, положи́вый су́щими на земли́ облада́ти мне́ самовла́стием сло́ва. Те́мже спа́се рабы́ твоя́, во стране́ живу́щих, в селе́ниих пра́ведных упоко́й.
<Сти́х:> Блаже́ни я́же избра́л, и прия́л еси́ Го́споди.
Да мне́ достоя́ние про́чих живота́ разсу́дится, вертогра́д во еде́ме вся́кими укра́шен сады́, печа́ли и попече́ния свобо́дна мя́ прича́стника боже́ственныя жи́зни, равноа́нгельна на земли́, смеше́на учини́вый: те́мже Спа́се, рабы́ Твоя́ во стране́ живы́х, в селе́ниих пра́ведных упоко́й.
<Сла́ва: гла́с 6:>
Нача́ток ми́ и соста́в зижди́тельное Твое́ бы́сть повеле́ние: восхоте́в бо от неви́димаго же и ви́димаго жи́ва мя́ соста́вити естества́: от земли́ у́бо те́ло созда́л еси́, да́л же ми́ еси́ ду́шу боже́ственным твои́м и животворя́щим вдохнове́нием. Те́мже спа́се рабы́ Твоя́, во стране́ живу́щих и в селе́ниих пра́ведных упоко́й.
<И ны́не: Богоро́дичен:>
Моли́твами ро́ждшия Тя́ Христе́, и му́ченик Твои́х апо́стол, проро́к, иера́рхов, преподо́бных и пра́ведных, и все́х святы́х, усо́пшыя рабы́ Твоя́ упоко́й.
<Отпусти́тельный тропа́рь, гла́с 8:>
Глубино́ю му́дрости человеколю́бно вся́ стро́яй, и поле́зное все́м подава́яй, еди́не соде́телю, упоко́й го́споди ду́шы ра́б Твои́х: на тя́ бо упова́ние возложи́ша, творца́ и зижди́теля и Бо́га на́шего.
<Сла́ва, и ны́не: Богоро́дичен:>
Тебе́ и сте́ну, и приста́нище и́мамы, и моли́твенницу благоприя́тну к бо́гу, его́же родила́ еси́, богоро́дице безневе́стная, ве́рных спасе́ние.
<И быва́ет отпу́ст.>
<Та́же свяще́нник твори́т:> Благослове́н Бо́г на́ш:
<И глаго́лем псало́м:> Живы́й в по́мощи вы́шняго: Аллилу́иа:
<три́жды. Сти́х:> Блаже́ни я́же избра́л, и прия́л еси́ го́споди:
<Та́же тропа́рь:> Глубино́ю му́дрости:
<и Богоро́дичен:> Тебе́ и сте́ну:
<Та́же ме́ртвенн>ии тропари́: Благослове́н еси́ Го́споди: И помина́ет свяще́нник все́х преждепочи́вших оте́ц и бра́тий на́ших: и моли́тву. <По возгла́се же псало́м 50.> 
<И а́бие пое́м настоя́щий ме́ртвенный кано́н во усыпа́льнице, его́же краестро́чие: Шесту́ю припева́ю отше́дшым пе́снь.>
<Пе́снь 1. Гла́с 6.>
<Ирмо́с:> Я́ко по су́ху пешеше́ствовав Изра́иль:
В Небе́сных Черто́зех, всегда́ до́блии му́ченицы мо́лят Тя́ Христе́: я́же от земли́ преста́вил еси́ ве́рныя, ве́чных бла́г получи́ти сподо́би.
Украше́й вся́ческая, живо́тное смеше́ние, посреде́ мя челове́ка, смире́ния вку́пе и вели́чества созда́л еси́: те́мже ра́б Твои́х ду́шы Спа́се упоко́й.
<Сла́ва:>
Рая́ жи́теля и земледе́лателя в нача́ле мя́ учини́л еси́, престу́пльша же Твою́ за́поведь изгна́л еси́. Те́мже ра́б Твои́х ду́шы Спа́се упоко́й.
<И ны́не: Богоро́дичен:>
И́же от ребра́ созда́вый Е́ву пре́жде на́шу прама́терь, из пречи́стаго Твоего́ чре́ва в пло́ть одева́ется, е́юже сме́рти кре́пость чи́стая разруши́.
<Пе́снь 3.>
<Ирмо́с:> Не́сть свя́т я́коже Ты́ Го́споди Бо́же мо́й:
Зако́нно пострада́ша Твои́ му́ченицы Жизнода́вче, и венце́м побе́ды украси́вшеся, от Тебе́ преста́вльшымся ве́рным ве́чное избавле́ние подаю́т.
Наказа́в пе́рвее мно́гими чудесы́, и зна́меньми мене́ заблу́ждшаго, напосле́док самаго́ себе́ истощи́л еси́ я́ко сострада́тель, и поиска́в, обре́л и спа́сл еси́.
<Сла́ва:>
От теку́щих непостоя́тельныя тли́, к Тебе́ преше́дшыя, в селе́ниих ве́чных жи́ти ра́достно сподо́би, бла́же, оправда́в ве́рою же и благода́тию.
<И ны́не: Богоро́дичен:>
Не́сть непоро́чны я́коже Ты́ Пречи́стая Богома́ти, еди́на от ве́ка Бо́га и́стиннаго зачала́ еси́ во чре́ве, сме́рти разруши́вшаго си́лу.
<Та́же, ирмо́с:>
Не́сть свя́т я́коже Ты́ Го́споди Бо́же мо́й, вознесы́й ро́г ве́рных Твои́х Бла́же, и утверди́вый на́с на ка́мени испове́дания Твоего́.
<Та́же, ектениа́. И седа́лен, гла́с 6:>
Вои́стинну суета́ вся́ческая, житие́ же се́нь и со́ние: и́бо всу́е мяте́тся вся́к земноро́дный, я́коже рече́ Писа́ние: егда́ ми́р приобря́щем, тогда́ во гро́б всели́мся, иде́же вку́пе ца́рие и ни́щии. Те́мже Христе́ Бо́же преста́вльшыяся упоко́й я́ко человеколю́бец.
<Сла́ва, и ны́не: Богоро́дичен:>
Всесвята́я Богоро́дице, во вре́мя живота́ моего́ не оста́ви мене́, челове́ческому предста́тельству не вве́ри мя́, но Сама́ заступи́, и поми́луй мя́.
<Пе́снь 4.>
<Ирмо́с:> Христо́с моя́ си́ла:
Прему́дрости бо́льшее явля́я позна́ние, и е́же о даре́х многосоверше́нныя Влады́ко благосты́ни, му́ченическия ли́ки а́нгелом сочета́л еси́.
Неизрече́нныя сла́вы Твоея́ получи́ти сподо́би, к Тебе́ преста́вльшыяся, иде́же Христе́ веселя́щихся е́сть жили́ще, и гла́с чи́стаго ра́дования.
<Сла́ва:>
Пою́щих приими́ Боже́ственную держа́ву Твою́, и́хже от земли́ прия́л еси́, ча́да све́та те́х соде́ловая, грехо́вную мглу́ очища́я Многоми́лостиве.
<И ны́не:>
Прия́телище пречи́стое, хра́м всенепоро́чный, ковче́г пресвяты́й, де́вственное ме́сто свяще́ния, Тебе́ добро́ту Иа́ковлю Влады́ка избра́л е́сть.
<Пе́снь 5.>
<Ирмо́с:> Бо́жиим све́том:
Я́ко всепло́дие свяще́нное, и я́ко нача́ток челове́ческаго му́ченицы естества́, просла́вленному прине́сшеся Бо́гу, на́м спасе́ние при́сно хода́тайствуют.
Небе́снаго пребыва́ния, раздая́ния дарова́ний, сподо́би Го́споди, пре́жде усо́пшыя ве́рныя рабы́ Твоя́, подая́ прегреше́ний избавле́ние.
<Сла́ва:>
И́же еди́н естество́м Животво́рец, и́же бла́гости вои́стинну неизсле́димая пучи́на, сконча́вшыяся Ца́рствия Твоего́ сподо́би Ще́дре, еди́не Безсме́ртне.
<И ны́не: Богоро́дичен:>
Кре́пость и пе́ние и́же из Тебе́ Влады́чице ми́ру Рожде́йся, и спасе́ние бы́вый поги́бшым, и́же от а́довых вра́т избавля́я, ве́рою Тебе́ блажа́щыя.
<Пе́снь 6.>
<Ирмо́с:> Жите́йское мо́ре:
На Кресте́ пригвожда́емь, му́ченическия ли́ки к Себе́ собра́л еси́, подража́ющыя стра́сть Твою́ бла́же. Те́мже мо́лим Ти ся, к Тебе́ преста́вленныя ны́не упоко́й.
Неизрече́нною сла́вою Твое́ю, егда́ прии́деши стра́шный суди́ти ми́ру всему́, на о́блацех благоволи́ све́тло сре́сти Тебе́ Изба́вителю, я́же от земли́ прия́л еси́ ве́рныя рабы́ Твоя́.
<Сла́ва:>
Исто́чник жи́зни Сы́й, му́жеством Боже́ственным окова́нныя влады́ко, изводя́й рабы́ Твоя́, я́же к тебе́ ве́рно отше́дшыя, в сла́дости ра́йстей всели́.
<И ны́не:>
В зе́млю возврати́хомся, престу́пльше бо́жию за́поведь боже́ственную: тобо́ю же де́во на не́бо от земли́ вознесо́хомся, тлю́ сме́ртную оттря́сше.
<Посе́м ирмо́с:>
Жите́йское мо́ре воздвиза́емое зря́ напа́стей бу́рею, к ти́хому приста́нищу Твоему́ прите́к, вопию́ Ти: возведи́ от тли́ живо́т мо́й, Многоми́лостиве.
<Та́же, ектениа́. Конда́к:> Со святы́ми упоко́й:
<И и́кос.>
<Пе́снь 7.>
<Ирмо́с:> Росода́тельну у́бо:
Изба́вльшиися Твое́ю кро́вию му́ченицы пе́рваго преступле́ния, окропи́вшеся же свое́ю кро́вию, прообразу́ют я́ве Твое́ заколе́ние: благослове́н еси́ Бо́же оте́ц на́ших.
Свире́пеющую сме́рть умертви́л еси́, Сло́ве живонача́льнейшее, в ве́ре же усо́пшыя приими́ ны́не, воспева́ющыя и глаго́лющыя, Христе́: благослове́н еси́ Бо́же оте́ц на́ших.
Воодуши́вый мя́ челове́ка вдохнове́нием Боже́ственным, Богонача́льнейший Влады́ко, преста́вленныя Ца́рствия Твоего́ сподо́би, пе́ти Тебе́ Спа́се: благослове́н еси́ Бо́же оте́ц на́ших.
<Богоро́дичен:>
Превы́шши вся́кия тва́ри Пренепоро́чная была́ еси́, заче́нши Бо́га, сокруши́вшаго сме́ртная врата́, и вереи́ сте́ршаго: те́мже Тя́ Чи́стая песносло́вим ве́рнии, я́ко богома́терь.
<Пе́снь 8.>
<Ирмо́с:> Из пла́мене преподо́бным:
Кре́пко по́двиги показу́юще, и побе́ды венце́м украси́стеся, му́ченицы Христо́вы страстоте́рпцы, зову́ще: Тя́ превозно́сим Христе́ во ве́ки.
Свяще́нне житие́ оста́вльшыя ве́рныя, и к Тебе́ Влады́це преше́дшыя приими́ кро́тце, упокоева́я, я́ко благоутро́бен, Тя́ превознося́щыя во вся́ ве́ки.
Ны́не в земли́ кро́тких вся́ водворя́тися пре́жде усо́пшыя Спа́се благоизво́ли, ве́рою я́же в Тя́ оправда́в, и благода́тию Тя́ превознося́щыя во вся́ ве́ки.
<Богоро́дичен:>
Вси́ Тя блажи́м Всеблаже́нная, ро́ждшую Сло́ва вои́стинну су́щаго Блаже́ннаго, пло́ть на́с ра́ди бы́вшаго: Его́же превозно́сим во вся́ ве́ки.
<Пе́снь 9.>
<Ирмо́с:> Бо́га челове́ком невозмо́жно:
Наде́жда му́чеников ли́ки укрепи́, и к Твое́й любви́ распале́нней впери́, бу́дущих си́м предвообрази́вши непоколеби́мый вои́стинну поко́й: его́же преста́вленныя Бла́же, ве́рныя сподо́би получи́ти.
Све́тлаго и Боже́ственнаго получи́ти сия́ния Твоего́ Христе́, ве́рою преста́вльшымся благоволи́, в не́дрех Авраа́мовых упокое́ние, я́ко Еди́н ми́лостив, те́м да́руя, и ве́чнаго сподобля́я блаже́нства.
И́же сы́й естество́м бла́г и благоутро́бен, и воли́тель ми́лости, и благоутро́бия бе́здна, я́же от ме́ста сего́ озлобле́ния, и се́ни сме́ртныя Спа́се преста́вил еси́, иде́же сия́ет Тво́й све́т, ты́я учини́.
<Богоро́дичен:>
Се́нь святу́ю Чи́стая разуме́ем, и ковче́г, и скрижа́ль Тя́ зако́на и благода́ти: Тобо́ю бо оставле́ние дарова́ся, оправда́нным же кро́вию Воплоще́ннаго из Твоего́ Чре́ва Всенепоро́чная.
Трисвято́е: Пресвята́я тро́ице: По О́тче на́ш: Тропа́рь: Глубино́ю му́дрости: И богоро́дичен: Тебе́ и сте́ну: И помина́ет свяще́нник обы́чно. И отпу́ст.
=  Суббота
==  В суббо́ту на У́трени
<по шестопса́лмии, Аллилу́иа: на гла́с 8, со стихи́ его́.>
<Тропа́рь:>
Глубино́ю му́дрости человеколю́бно вся́ стро́яй, и поле́зное все́м подава́яй, Еди́не Соде́телю, упоко́й Го́споди ду́шы ра́б Твои́х: на Тя́ бо упова́ние возложи́ша, Творца́ и Зижди́теля и Бо́га на́шего.
<Сла́ва, и ны́не: Богоро́дичен. Гла́с то́йже:>
Тебе́ и сте́ну, и приста́нище и́мамы, и Моли́твенницу благоприя́тну к Бо́гу, Его́же родила́ еси́, Богоро́дице Безневе́стная, ве́рных спасе́ние.
<Та́же обы́чное стихосло́вие:> Рече́ Госпо́дь Го́сподеви моему́: седи́ одесну́ю мене́:
<На все́х же ектениа́х стихосло́вия и кано́на помина́ются вси́ преждеотше́дшии отцы́ и бра́тия на́шя.>
<По 1-м стихосло́вии глаго́лем>
<седа́льны ме́ртвенны, и му́ченичны. Гла́с 6:>
Страда́льческая противле́ния в по́двизе, мучи́тельныя ра́ны на му́ченики: и стоя́ху ли́цы безпло́тных, по́чести держа́ще побе́ды: удиви́ша прему́дрии мучи́телей и царе́й, низложи́ша велиа́ра испове́данием христо́вым. Укрепи́вый и́х Го́споди, сла́ва Тебе́.
<Сти́х:> Ди́вен Бо́г во святы́х свои́х, Бо́г Изра́илев.
Страда́льческий по́двиг претерпе́вше святи́и, и по́чести побе́ды от Тебе́ прии́мше, упраздни́ша кова́рства беззако́нных, прия́ша венцы́ нетле́ния: те́ми Бо́же, спаси́ ду́шы на́шя.
<Сти́х:> Воззва́ша пра́веднии, и госпо́дь услы́ша и́х.
Святы́х твои́х па́мять го́споди, показа́ся я́коже ра́й, и́же во еде́ме, в не́й бо ра́дуется вся́ тва́рь: и пода́ждь на́м те́х моли́твами, ми́р и ве́лию ми́лость.
<Сла́ва:> поко́ин:
В селе́ниих избра́нных, и во стране́ живу́щих, я́же прия́л еси́ Иису́се, благоче́стно усо́пшыя учини́, я́ко благоуве́тливый Бо́г, и испо́лни невече́рняго све́та, небе́сныя Твоея́ ра́дости сподо́би.
<И ны́не: Богоро́дичен:>
Благослове́нную нареки́й Твою́ Ма́терь, прише́л еси́ на стра́сть во́льным хоте́нием, возсия́в на Кресте́, взыска́ти хотя́ Ада́ма, глаго́ля а́нгелом: сра́дуйтеся Мне́, я́ко обре́теся поги́бшая дра́хма. Вся́ му́дре устро́ивый Бо́же на́ш, сла́ва Тебе́.
<Та́же, Блаже́ни непоро́чнии: на две́ статии́.>
<Тропари́ ме́ртвеннии:>
Благослове́н еси́ Го́споди, научи́ мя оправда́нием Твои́м.
Святы́х ли́к обре́те исто́чник жи́зни, и две́рь ра́йскую: да обря́щу и а́з пу́ть покая́нием! Поги́бшее овча́ а́з е́смь, воззови́ мя Спа́се, и спаси́ мя.
Благослове́н еси́ Го́споди, научи́ мя оправда́нием Твои́м.
А́гнца Бо́жия пропове́давше, и закла́ни бы́вше я́коже а́гнцы, и к жи́зни нестаре́емей святи́и, и присносу́щней преста́вльшеся, того́ приле́жно му́ченицы моли́те, долго́в разреше́ние на́м дарова́ти.
Благослове́н еси́ Го́споди, научи́ мя оправда́нием Твои́м.
В пу́ть у́зкий хо́ждшии приско́рбный, вси́ в житии́ Кре́ст я́ко яре́м взе́мшии, и мне́ после́довавшии ве́рою, прииди́те наслади́теся, и́хже угото́вах ва́м по́честей и венцо́в небе́сных.
Благослове́н еси́ Го́споди, научи́ мя оправда́нием Твои́м.
О́браз е́смь неизрече́нныя твоея́ сла́вы, а́ще и я́звы ношу́ прегреше́ний: уще́дри Твое́ созда́ние влады́ко, и очи́сти твои́м благоутро́бием, и возжеле́нное оте́чество пода́ждь ми́, рая́ па́ки жи́теля мя́ сотворя́я.
Благослове́н еси́ Го́споди, научи́ мя оправда́нием Твои́м.
Дре́вле у́бо от не су́щих созда́вый мя́, и о́бразом Твои́м Боже́ственным почты́й, преступле́нием же за́поведи па́ки мя́ возврати́вый в зе́млю, от нея́же взя́т бы́х, на е́же по подо́бию возведи́, дре́внею добро́тою возъобрази́тися.
Благослове́н еси́ Го́споди, научи́ мя оправда́нием Твои́м.
Упоко́й Бо́же рабы́ Твоя́, и учини́ я́ в раи́, иде́же ли́цы святы́х Го́споди, и пра́ведницы сия́ют я́ко свети́ла: усо́пшыя рабы́ Твоя́ упоко́й, презира́я и́х вся́ согреше́ния.
<Сла́ва:>
Трисия́тельное еди́наго Божества́, благоче́стно пое́м вопию́ще: Свя́т еси́ О́тче Безнача́льный, Собезнача́льный Сы́не, и Боже́ственный Ду́ше, просвети́ на́с ве́рою Тебе́ служа́щих, и ве́чнаго огня́ исхити́.
<И ны́не: Богоро́дичен:>
Ра́дуйся Чи́стая, Бо́га пло́тию ро́ждшая во спасе́ние все́х, Е́юже ро́д челове́ческий обре́те спасе́ние: Тобо́ю да обря́щем ра́й, Богоро́дице Чи́стая благослове́нная.
Аллилу́иа, аллилу́иа, аллилу́иа, сла́ва Тебе́ Бо́же. <Три́жды.>
<Посе́м ектениа́ о усо́пших преждерече́ная:> Па́ки и па́ки:
<Мы́ же:> Го́споди, поми́луй. <40. Иере́й моли́тву:> Бо́же духо́в:
<И по возгла́се седа́лен, гла́с 5, за упоко́й:>
Поко́й Спа́се на́ш с пра́ведными рабы́ Твоя́, и сия́ всели́ во дворы́ Твоя́, я́коже е́сть пи́сано, презира́я я́ко бла́г прегреше́ния и́х во́льная и нево́льная, и вся́ я́же в ве́дении и не в ве́дении, Человеколю́бче.
<Сла́ва, и ны́не: Богоро́дичен:> 
От Де́вы возсия́вый ми́ру Христе́ Бо́же, сы́ны све́та То́ю показа́вый, поми́луй на́с.
<Псало́м 50. Кано́н свята́го оби́тели, со ирмосо́м на 6: и настоя́щий на 8.>
<Кенон, гла́с 8.>
<Студи́та творе́ние, в тро́ичных и богоро́дичных тропаре́х краестро́чие:> Недосто́йнаго Фео́дора.
<Пе́снь 1.>
<Ирмо́с:> Пе́снь возсле́м лю́дие чу́дному бо́гу на́шему, свободи́вшему изра́иля от рабо́ты, пе́снь побе́дную пою́ще, и вопию́ще: пои́м Тебе́ еди́ному Влады́це.
Вси́ помо́лимся Христу́, творя́ще па́мять дне́сь, от ве́ка ме́ртвых, да ве́чнаго огня́ изба́вит я́, в ве́ре усо́пшыя, и наде́жде жи́зни ве́чныя.
Глубино́ю суде́б твои́х Христе́, всепрему́дре ты́ предъопредели́л еси́ коего́ждо кончи́ну жи́зни, преде́л и о́браз. Те́мже я́же покры́ гро́б во вся́кой стране́, на суде́ спаси́ всеще́дрый.
Преде́лы жи́зни на́шея да́вый, те́мже усо́пшыя от жите́йския но́щи, дне́ невече́рняго сы́ны покажи́ Го́споди, свяще́нники правосла́вныя, цари́ же и вся́ лю́ди Твоя́.
Я́же покры́ вода́, и бра́нь пожа́т, тру́с же я́же объя́т, и уби́йцы уби́ша, и о́гнь я́же попали́ ве́рныя, Ми́лостиве, в ча́сти учини́ пра́ведных.
Вся́ презира́яй плотски́я до́лги на́шя Спа́се на́ш, во вся́ком во́зрасте всего́ ро́да челове́ча, пред суди́щем Твои́м поста́ви неосужде́нны, Тебе́ Созда́телю отвеща́ющыя.
<Сла́ва: Тро́ичен:>
Три́ еди́наго Естества́ пою́ Ли́ца самоипоста́сная, нерожде́нна Отца́, Сы́на ро́ждшагося, и Ду́ха Свята́го, безнача́льное Ца́рство, вла́сть, Божество́ еди́но.
<И ны́не: Богоро́дичен:>
Вои́стинну Т яви́лася еси́ не́бо на земли́, бо́льшее вы́шняго небесе́, Безневе́стная Де́во: из Тебе́ бо возсия́ Со́лнце в ми́ре, влады́чествуяй пра́вдою.
<Катава́сиа: Пе́снь возсле́м:>
<Пе́снь 2.>
<Ирмо́с:> Ви́дите ви́дите, я́ко А́з е́смь Бо́г ва́ш, пре́жде ве́к рожде́нный от Отца́, и от Де́вы в после́дняя без му́жа заче́ншийся, и разруши́вый гре́х пра́отца Ада́ма, я́ко Человеколю́бец.
Ви́дите ви́дите, я́ко А́з е́смь Бо́г ва́ш, пра́ведным судо́м водрузи́вый преде́лы жи́зни, и в нетле́ние от тли́ прие́мляй вся́, усо́пшыя в наде́жди ве́чнаго воскресе́ния.
От четыре́х коне́ц, Го́споди, прие́мляй ве́рно усо́пшыя в мо́ри, или́ на земли́, или́ в река́х, исто́чницех, или́ езе́рех, или́ в рове́нницех, сне́дь звере́м бы́вшыя, и пти́цам, и гадо́м, вся́ упоко́й.
В Твое́й дла́ни вся́ческая Го́споди, предразсуди́л еси́ разре́шшыяся в соста́вы четы́ри, в прише́ствии Твое́м собра́в воскреси́, вся́ я́же в неве́дении и ра́зуме, проща́я те́х прегреше́ния.
О стра́шнаго Твоего́ втора́го Го́споди прише́ствия! Зане́ я́ко в ви́де мо́лнии на зе́млю прише́д, воздви́гнеши все́ созда́ние Твое́ суди́тися: в ве́ре Тебе́ тогда́ пожи́вших, сре́тших Тя́, с Тобо́ю бы́ти сподо́би.
<Сла́ва: тро́ичен:>
Пресоверше́нная Еди́нице, Пребоже́ственная, Триипоста́сная, нерожде́нне О́тче, и Сы́не Единоро́дне, Ду́ше от Отца́ исходя́й, Сы́ном же явля́яйся, Существо́ еди́но и Естество́, Госпо́дьство, Ца́рство, спаси́ все́х на́с.
<И ны́не: Богоро́дичен:>
Неизглаго́ланное чу́до Твоего́ Рождества́ Ма́ти Де́во: ка́ко бо и ражда́еши, и Чиста́ еси́ в то́мже? Ка́ко Отроча́ ражда́еши, и не ве́си иску́са му́жеска отню́д? Я́коже ве́сть па́че естества́ от Мене́ новоле́пно Сло́во Бо́жие ро́ждшееся.
<Катава́сиа:> Ви́дите, ви́дите:
<Пе́снь 3.>
<Ирмо́с:> утвержде́й руко́ю Твое́ю сло́ве Бо́жий небеса́, просвеще́нием твоего́ и́стиннаго позна́ния, утверди́ и на́с на Тя́ наде́ющихся сердца́.
Преше́дшыя жития́ тече́ние, в сла́ве благоче́стной, пра́ведным оде́ятися венце́м сподо́би Бо́же, и ве́чных бла́г наслади́тися.
Напра́сно восхище́нныя, попаля́емыя от мо́лний, и изме́рзшыя мра́зом, и вся́кою ра́ною, упоко́й Бо́же, егда́ огне́м вся́ иску́сиши.
Присному́тное жития́ мо́ре преплы́вшыя Христе́, в нетле́нное Твоего́ жития́ сподо́би приста́нище притещи́, правосла́вным житие́м окормле́нныя.
И́хже вся́кое естество́ морски́х, и пти́ц небе́сных прия́т снеде́ние Христе́, Твои́ми судьба́ми воскреси́ Бо́же, в после́дний де́нь со сла́вою.
<Сла́ва: Тро́ичен:>
У́мно Боже́ственную Еди́ницу, в три́ Ли́ца про́сто, ку́пно е́же пресещи́, совокупля́ю несеко́мая: я́коже бо ско́рость мо́лнии, трисия́ющая ви́дится во еди́нстве.
<И ны́не: Богоро́дичен:>
Недоуме́нное Твое́ чу́до: без му́жа бо ражда́еши, и де́вство Твое́ Чи́стая соблюда́еши ро́ждши. Те́мже а́нгел мно́жество, и челове́ческий ро́д пое́т Тя́ во ве́ки.
<Катава́сиа:> Утвержде́й руко́ю Твое́ю Сло́ве Бо́жий небеса́:
<Седа́лен, гла́с 5. Подо́бен:> Собезнача́льное Сло́во:
На́с ра́ди претерпе́вый Кре́ст и сме́рть, и умертви́вый а́да, и совоскреси́вый ме́ртвыя, преста́вльшыяся от на́с Спа́се упоко́й, я́ко Человеколю́бец Бо́г, и в тре́петное и стра́шное прише́ствие Твое́ Жизнода́вче, я́ко име́яй мно́жество ми́лости, Ца́рствия Твоего́ сподо́би.
<Сла́ва: то́йже.>
<И ны́не, Богоро́дичен:>
Ско́рый Тво́й покро́в, и по́мощь и ми́лость покажи́ на рабе́х Твои́х, и во́лны Чи́стая, укроти́ су́етных помышле́ний, и па́дшую ду́шу мою́ возста́ви Богоро́дице: ве́м бо, ве́м Де́во, я́ко мо́жеши, ели́ка и хо́щеши.
<Пе́снь 4.>
<Ирмо́с:> Из горы́ приосене́нныя, сло́ве, проро́к, еди́ныя Богоро́дицы, хотя́ща воплоти́тися, богови́дно усмотри́, и со стра́хом славосло́вяше си́лу Твою́.
Отцы́ и пра́отцы, де́ды и пра́деды, от пе́рвых и да́же до после́дних, во благозако́нии уме́ршыя и благове́рии, вся́ помяни́ Спа́се на́ш.
В горе́, на пути́, на ме́стех пусты́х житие́ оста́вльшыя в ве́ре, мона́хи же и бельцы́, ю́ношы и ста́рцы, со святы́ми, Христе́, всели́.
От печа́ли и ра́дости прише́дшыя ненаде́жно, ве́рою а́бие премени́вшыя житие́, в благоде́нствии пострада́вшыя, или́ злоде́нствии, вся́ упоко́й Спа́се на́ш.
Я́же уби́ ме́чь, и ко́нь совосхити́, гра́д, сне́г и ту́ча умно́женная: я́же удави́ пли́нфа, или́ пе́рсть посы́па, Христе́ Спа́се на́ш упоко́й.
<Сла́ва: тро́ичен:>
Стра́нно я́ко еди́но, и три́, Божество́, все́ по еди́ному Лицу́ неразде́льно: Оте́ц бо, Сы́н и Ду́х Святы́й е́сть, покланя́ема, я́ко еди́н Бо́г.
<И ны́не: Богоро́дичен:>
Напра́ви на́с Де́во моли́твами Твои́ми, окормля́ющи обурева́емыя волно́ю греха́, во спаси́тельная приста́нища Господороди́тельнице, избавля́ющи от вся́ких лю́тых.
<Пе́снь 5.>
<Ирмо́с:> У́тренюет ду́х мо́й к Тебе́ Бо́же, зане́ све́т повеле́ния прише́ствия твоего́, и́миже у́бо озари́ у́м на́ш влады́ко, и наста́ви на стезю́ жи́зни.
Коего́ждо па́мять уме́рших, благоче́стно от ве́ка дне́сь творя́ще Го́споди, приле́жно ти́ вопие́м: вся́ упоко́й со святы́ми Твои́ми.
От вся́каго я́же прия́л еси́ ро́да и ро́да, в царе́х, в князе́х, или́ мона́шествующих правосла́вно Ще́дре, ве́чнаго изба́ви муче́ния.
Все́х, я́же созда́л еси́ поле́зная ве́дый, и́мже попусти́л еси́ Го́споди, внеза́пными паде́жми ненаде́жно умре́ти, изба́ви му́ки вся́кия Бо́же на́ш.
Огня́ приснопаля́щаго, и тмы́ несвети́мыя, скре́жета зубна́го, и че́рвия безконе́чно му́чащаго, и вся́каго муче́ния изба́ви Спа́се на́ш, вся́ ве́рно уме́ршыя.
<Сла́ва: тро́ичен:>
Единопресто́льная, безнача́льная, Триипоста́сная Еди́нице, разделе́нием Еди́нство, и вопроти́в Ли́цы Естество́ иму́щая, во еди́но на́с совокупи́ хоте́ние Твои́х за́поведей.
<И ны́не, Богоро́дичен:>
Па́че огнезра́чных серафи́мов яви́лася еси́ Чи́стая Честне́йшая, поро́ждши си́м непристу́пнаго Иису́са Спа́са, воплоще́нием обожи́вшаго земноро́дных смеше́ние.
<Пе́снь 6.>
<Ирмо́с:> Содержи́ма мя́ приими́ человеколю́бче, грехи́ мно́гими, и припа́дающа щедро́там твои́м, я́ко проро́ка Го́споди, и спаси́ мя.
Сме́рти разреши́в боле́зни, пострада́в Нача́льниче жи́зни Бо́же на́ш, усо́пшыя от ве́ка, рабы́ Твоя́ упоко́й.
Неизглаго́ланными Твои́ми судьба́ми, я́же уби́ша чаро́вная напое́ния, отра́вы, ко́стная удавле́ния со святы́ми Го́споди упоко́й.
Егда́ суди́ти бу́деши вся́ческим, стоя́щым наги́м открове́нным пред лице́м Твои́м, тогда́ Ще́дре, пощади́ послужи́вшыя Ти́ ве́рно, Бо́же.
После́днею у́бо трубо́ю воструби́вшу Твоему́ арха́нгелу, воскре́сние жи́зни все́х, тогда́ Христе́ рабы́ Твоя́ упоко́й.
От ве́ка я́же прия́л еси́ ве́рныя Бо́же, ро́д вся́кий челове́ческий, сподо́би во ве́ки с служа́щими Ти́ сла́вити Тя́.
<Сла́ва: тро́ичен:>
Богонача́лие Трисвято́е, единопресто́льное, О́тче, Сы́не со Святы́м Ду́хом, Ты́ еси́ Бо́г мо́й, вседержи́тельством Твои́м содержа́й все́.
<И ны́не, Богоро́дичен:>
От ко́рене твоего́ возсия́ цве́т жи́зни, Иессе́е пра́отче взыгра́й, спаса́яй ми́р, от Чи́стыя Отрокови́цы Христо́с Бо́г.
<Конда́к, гла́с 8:>
Со святы́ми упоко́й Христе́ ду́шы ра́б Твои́х, иде́же не́сть боле́знь, ни печа́ль, ни воздыха́ние, но жи́знь безконе́чная.
<И́кос:>
Са́м еди́н еси́ безсме́ртный, сотвори́вый и созда́вый челове́ка: земни́и у́бо от земли́ созда́хомся, и в зе́млю ту́южде по́йдем, я́коже повеле́л еси́, созда́вый мя́ и реки́й ми́: я́ко земля́ еси́, и в зе́млю оти́деши, а́може вси́ челове́цы по́йдем, надгро́бное рыда́ние творя́ще пе́снь: аллилу́иа.
<Пе́снь 7.>
<Ирмо́с:> В нача́ле зе́млю основа́вый, и небеса́ сло́вом утверди́вый, благослове́н еси́ во ве́ки Го́споди Бо́же оте́ц на́ших.
Благоче́стно от ве́ка преста́вльшихся па́мять творя́ще вопие́м: благослове́н еси́ во ве́ки Го́споди Бо́же оте́ц на́ших.
Внеза́пу благоче́стно уме́ршыя, и от стремни́ны вся́кия па́дшыя, дре́ва, желе́за, вся́каго ка́мене, упоко́й Бо́же усо́пшыя ве́рныя.
В стра́шное Твое́ прише́ствие, Ще́дре, одесну́ю ове́ц Твои́х поста́ви, правосла́вно Ти́ в житии́ послужи́вшыя Христе́, и преста́вльшыяся к Тебе́.
В ли́це Христе́, избра́нных Твои́х вчини́ Твоя́ рабы́, вопи́ти Тебе́: благослове́н еси́ во ве́ки Го́споди, Бо́же оте́ц на́ших.
От земли́ пе́рсть соде́тельствовавый, пло́ть Ду́хом оживотвори́вый Спа́се Ще́дрый, я́же прия́л еси́, упоко́й Бо́же в нестаре́ющем животе́.
<Сла́ва: тро́ичен:>
Я́коже треми́ со́лнцы Божество́, еди́ным све́та срастворе́нием, да воспое́тся, Оте́ц, и Сы́н, и Боже́ственный Ду́х, еди́н Естество́м, но три́ Ипоста́сьми.
<И ны́не: Богоро́дичен:>
Дави́дское согла́сно воспева́ем Ти́ пе́ние, го́ру Тя́ Бо́жию нарица́юще Де́во, в не́йже всели́вся пло́тию Сло́во, обоготвори́ на́с духо́вно в Себе́.
<Пе́снь 8.>
<Ирмо́с:> На горе́ святе́й просла́вльшася, и в купине́ огне́м Присноде́вы моисе́ови та́йну я́вльшаго, Го́спода по́йте и превозноси́те во вся́ ве́ки.
Сокруши́вый пе́рвее се́нь сме́ртную, возсия́в я́ко со́лнце из гро́ба, сы́ны Воскресе́ния Твоего́ сотвори́, Го́споди сла́вы, вся́ уме́ршыя в ве́ре, во ве́ки.
Безве́стных и сокрове́нных Све́детелю, егда́ и́маши откры́ти дела́ тмы́, и сове́ты серде́ц на́ших, тогда́ не истяжи́ сло́ва, со все́ми ве́рою усо́пшими.
Егда́ и́маши се́сти на престо́ле, и повели́ши на су́д предста́ти, собра́нным трубо́ю от коне́ц земли́: тогда́ пощади́ все́х Христе́ я́ко Ми́лостивый.
уме́ршым напра́сно от слу́чаев, от кли́ча же зе́льнаго, и ско́раго тече́ния, зауше́ния, удавле́ния же и ляга́ния, Го́споди сла́вы, ве́рою усо́пшым осла́би во ве́ки.
Благослови́м Отца́ и Сы́на, и Свята́го Ду́ха, Го́спода.
Я́ко Еди́ницу Существо́м пою́ Тя, я́ко Тро́ицу Ли́цы Тя́ чту́, О́тче, и Сы́не и Ду́ше Пресвяты́й, безнача́льную держа́ву Твоего́ Ца́рствия сла́влю во ве́ки.
<И ны́не: Богоро́дичен:>
Струи́ живы́я исто́чник запеча́танный, показа́лася еси́ Богоро́дице Де́во: без му́жа бо Го́спода ро́ждши, безсме́ртия ве́рныя напоя́еши водо́ю во ве́ки.
<Хва́лим, благослови́м:>
<Ирмо́с:> На горе́ святе́й просла́вльшася:
<Пе́снь 9.>
<Ирмо́с:> Проявле́нное на горе́ законополо́жнику во огни́ и купине́ рождество́ Присноде́вы, в на́ше ве́рных спасе́ние, пе́сньми немо́лчными велича́ем.
Иде́же е́сть веселя́щихся жили́ще святы́х Твои́х Го́споди, вся́ от ве́ка усо́пшыя, в ве́ре же и наде́жди ра́доватися сподо́би.
Уме́ршыя Бо́жиим преще́нием, сме́ртных громо́в вся́ких с небесе́ изнесе́нных, земли́ разсе́дшейся, мо́рю возшуме́вшуся, вся́ ве́рныя Христе́ упоко́й.
Вся́кий во́зраст, ста́рцы, и ю́ныя младе́нцы, и де́ти, и ссу́щыя млеко́, му́жеское естество́ и же́нское, упоко́й Бо́же, я́же прия́л еси́ ве́рныя.
От ядови́тых угрызе́ний уме́ршыя, от поглоще́ния змие́в, от попра́ния ко́ней, и от удавле́ния и обе́шения от и́скренняго, ве́рою Ти́ послужи́вшыя упоко́й.
Коего́ждо по и́мени в ве́ре уме́ршыя от ве́ка, и от ро́да родо́в, неосужде́нно предста́ти Тебе́ Христе́, тогда́ в прише́ствии Твое́м сподо́би.
<Сла́ва: тро́ичен:>
Еди́ный в Тро́ице Бо́же, сла́ва Тебе́ непреста́нно, а́ще бо и Бо́г Ки́йждо, но еди́н Естество́м е́сть, Оте́ц, и Сы́н, и Ду́х, трисве́тлыми сво́йствы.
<И ны́не: Богоро́дичен:>
Па́че ума́ Рождество́ Твое́: ражда́еши бо пре́жде Су́щаго, и млеко́м пита́еши несказа́нно Пищеда́вца ми́ру. держи́ши же содержа́щаго вся́, Христа́ еди́наго Изба́вителя на́шего Всенепоро́чная.
<Та́же,> Досто́йно е́сть:
<Ексапостила́рий. Подо́бен:> Не́бо звезда́ми:
Па́мять соверша́юще все́х усо́пших во христе́, и коне́чный де́нь воспомя́нем ве́рнии, о на́с же и о о́ных христа́ при́сно моля́ще.
<Сла́ва, и ны́не: Богоро́дичен:>
Сла́досте а́нгелов, скорбя́щих ра́досте, христиа́н предста́тельнице, Де́во Ма́ти Госпо́дня, заступи́ на́с, и изба́ви ве́чных му́к.
<На хвали́тех, Вся́кое дыха́ние: поста́вим стихи́ четы́ре и пое́м настоя́щыя стихи́ры во гла́с 6.>
<Подо́бен:> Отча́янная:
Стра́шный коне́ц сме́рти, и гро́зный су́д Влады́ки: о́гнь неугаси́мый угото́вися та́мо, че́рвь неусыпа́емый му́чай, и скре́жет зубо́в, тма́ кроме́шная е́сть, и ве́чное осужде́ние. Те́мже зове́м ко Спа́су: я́же избра́л еси́ от привре́менных, упоко́й, за ве́лию Твою́ ми́лость.
Вси́ в житии́ оста́вльшиися, прииди́те во гробе́х ужаса́ющеся, прини́кните и ви́дите ми́ра пре́лесть: где́ ны́не те́ла добро́та, и сла́ва бога́тства? Где́ же го́рдость жития́? вои́стинну су́етная вся́. Те́мже зове́м ко Спа́су: я́же избра́л еси́ от привре́менных, Упоко́й, за ве́лию Твою́ ми́лость.
Ны́не во гро́б и́же на престо́ле, ны́не и́же в порфи́ре во тлю́ облече́ся: не ктому́ бо на престо́ле, но во гро́бе лежи́т: се́ исчезе́ ца́рская держа́ва. Се́ я́ко со́ние челове́ческое прехо́дит житие́. Те́мже зове́м ко Спа́су: я́же избра́л еси́, упоко́й, за ве́лию Твою́ ми́лость.
Вся́ отсе́ле преложи́вшыяся в наде́жду жи́зни ве́чныя, и житие́ измени́вшыя вся́ким Спа́се о́бразом, вся́кий чи́н, и ро́д, и вся́кий во́зраст, му́жы вку́пе и жены́, и новорожде́нныя младе́нцы, я́ко Человеколю́бец в не́дрех учини́ Авраа́млих, и в ме́стех осла́бы, за ве́лию Твою́ ми́лость.
<Сла́ва: гла́с 2:>
Я́ко цве́т увяда́ет, и я́ко се́нь мимогряде́т, разруша́ется вся́к челове́к: па́ки же глася́щей трубе́, ме́ртвии я́ко в тру́се вси́ воста́нут ко Твоему́ сре́тению Христе́ Бо́же. Тогда́ Влады́ко, и́хже преста́вил еси́ от на́с, во святы́х Твои́х учини́ кро́вех, согреше́ния и́х благосе́рде, презира́я.
<И ны́не: гла́с 6, Богоро́дичен:>
Ты́ еси́ Бо́г на́ш, и́же прему́дростию соде́лавый вся́, и́же и проро́ки посла́вый на́м проро́чествовати твое́ прише́ствие, и апо́столы пропове́дати Твоя́ вели́чия: и о́ви у́бо проро́чествоваху прише́ствие Твое́, о́ви же креще́нием просвети́ша язы́ки, му́ченицы же пострада́вше получи́ша сла́ву от си́х, и мо́лятся приле́жно Тебе́ Влады́це с ро́ждшею Тя́ Ма́терию: упоко́й бо́же ду́шы, я́же прия́л еси́, и на́с сподо́би Ца́рствия Твоего́,
Кре́ст претерпе́вый мене́ ра́ди осужде́ннаго, изба́вителю мо́й и Бо́же.
<На стихо́вне стихи́ры, гла́с 6. Подо́бен:> Всю́ отложи́вше:
Име́яй непости́жное к на́м благоутро́бие, и исто́чник неистоща́емый боже́ственныя бла́гости многоми́лостиве, к Тебе́ Влады́ко преше́дшыя в земли́ живы́х всели́, в селе́ниих возлю́бленных и вожделе́нных, одержа́ние да́руяй вы́ну пребыва́ющее: Ты́ бо за все́х пролия́л еси́ кро́вь Твою́ Христе́, и живоно́сною цено́ю ми́р искупи́л еси́.
<Сти́х:> Ду́шы и́х во благи́х водворя́тся.
Умерщвле́ние претерпе́л еси́ животво́рное во́лею, и жи́знь источи́л еси́, и сла́дость присносу́щную ве́рным да́л еси́, Боже́ственным Влады́ко благоутро́бием, еди́не всеще́дре, безгре́шне: в ню́же мо́лимся, счини́ усо́пшыя в наде́жди воскресе́ния, разреше́ние прегреше́ний да́руяй: да все́ми пое́тся и́мя Твое́ Христе́, и спасе́ни сла́вим человеколю́бие Твое́.
<Сти́х:> Блаже́ни я́же избра́л, и прия́л еси́ Го́споди.
Живы́ми госпо́дьствующа богонача́льною вла́стию, и ме́ртвыми влады́чествующа, Тебе́ Христе́, ве́дуще мо́лим: ве́рныя рабы́ Твоя́, к Тебе́ еди́ному Благоде́телю отше́дшыя, Са́м упоко́й со избра́нными Твои́ми Человеколю́бче, в ме́стех прохлажде́ния, во святы́х све́тлостех: воли́тель бо ми́лости еси́, и спаса́еши я́ко Бо́г, я́же по о́бразу Твоему́ созда́л еси́, еди́не Многоми́лостиве.
<Сла́ва: гла́с то́йже.>
Боле́знь Ада́му бы́сть, дре́ва вкуше́нием, дре́вле во Еде́ме, егда́ зми́й я́д изблева́. Того́ бо ра́ди вни́де сме́рть всеро́дная, снеда́ющая челове́ка: но прише́д Влады́ка низложи́ зми́я, и воскресе́ние на́м дарова́. К Нему́же у́бо возопии́м: пощади́ Спа́се, и́хже прия́л еси́, и со святы́ми поко́й, я́ко Человеколю́бец.
<И ны́не: Богоро́дичен:>
Яви́лася еси́, пребыва́ние боголе́пное Пресвята́я, и Бо́га вмести́ла еси́, и Бо́га родила́ еси́ неискусобра́чная во двою́ существу́, во еди́ной же ипоста́си Чи́стая. Того́ моли́ Единоро́днаго и Перворожде́ннаго, Тя́ Де́во непоро́чну и по рождестве́ сохра́ншаго, ду́шы упоко́ити ве́рою усо́пшыя во све́те нетле́нныя све́тлости и блаже́нстве.
<Тропа́рь:> Глубино́ю му́дрости:
<Сла́ва, и ны́не:> Тебе́ и сте́ну и приста́нище:
<И обы́чный отпу́ст.>
<На литурги́и изъобрази́тельная. Проки́мен апо́стола, гла́с 6:> Ду́шы и́х во благи́х водворя́тся. <Апо́стол в дея́ниих зача́ло 51.> <И ме́ртвенный апо́стол, зача́ло 163:> Бра́тие, пе́рвый челове́к:
<Аллилу́иа, гла́с 4. Сти́х:> Блаже́ни, я́же избра́л:
<Ева́нглие от Иоа́нна, зача́ло 67. И друго́е за упоко́й, зача́ло 21. Прича́стный:> Блаже́ни, я́же избра́л и прия́л еси́ Го́споди. <Аллилу́иа, три́жды.>
