* 
==== Введение ====
См. также службы: Пасхи, Светлой, 2-й, 3-й, 5-й, 6-й, 7-й, 8-й седмиц
Содержание
= Службы четвертой седмицы по Пасхе
=  Воскресенье (Неделя четвертая)
Неделя четвертая по Пасце, разслабленнаго
==  В субботу вечера, на малей вечерни
<На Го́споди воззва́х: стихиры воскресны 4, глас 3:>
Твои́м Кресто́м, Христе́ Спа́се, / сме́рти держа́ва разруши́ся, / и диа́воля пре́лесть упраздни́ся, / род же челове́ческий, ве́рою спаса́емый, / песнь Тебе́ всегда́ прино́сит.
Просвети́шася вся́ческая / Воскресе́нием Твои́м, Го́споди, / и рай па́ки отве́рзеся, / вся же тварь восхваля́ющи Тя, / песнь Тебе́ всегда́ прино́сит.
Сла́влю Отца́ и Сы́на си́лу, / и Свята́го Ду́ха пою́ власть, / неразде́льное, несозда́нное Божество́, / Тро́ицу Единосу́щную, / ца́рствующую в век ве́ка.
Кресту́ Твоему́ честно́му покланя́емся, Христе́, / и Воскресе́ние Твое́ пое́м и сла́вим. / Ра́ною бо Твое́ю мы вси исцеле́хом.
<Слава, глас 5:> Взы́де Иису́с во Иерусали́м на О́вчую купе́ль, / глаго́лемую иуде́йски Вифесда́, / пять притво́ров иму́щую, / в тех бо слежа́ше мно́жество немощству́ющих. / А́нгел бо Бо́жий по вся ле́та сходя́, возмуща́ше ю́, / и здра́вие подава́ше приступа́ющим ве́рою. / И ви́дев Госпо́дь многовре́менна челове́ка, глаго́лет к нему́: / хо́щеши ли здрав бы́ти? / Немощству́яй отвещава́ше: / Го́споди, челове́ка не и́мам, / да егда́ возмути́тся вода́, вве́ржет мя в купе́ль, / враче́м изда́х все име́ние мое́, / и ми́лости улучи́ти не сподо́бихся. / Но Врач душ и теле́с глаго́лет к нему́: / возми́ твой одр и ходи́, пропове́дуя Мою́ си́лу, / и ве́лию ми́лость в конце́х.
<И ныне: Богородичен, догматик, глас 3:>
Преве́лие чу́до: / Дева рождшая, и рожденное Бог, / прежде век предъявленное рождение, / и совершенное паче естества. / О таинства страшнаго, / е́же и мыслимое неизреченно пребывает, и зримое не поемлется! / Блаженна Ты еси́ Пречистая Отроковице, / Ада́ма земнороднаго Дщи, / и Бо́га Вышняго явльшаяся Мати: / Того моли спастися душам нашим.
<На стиховне стихира воскресна:>
Стра́стию Твое́ю, Христе́, / омрачи́вый со́лнце / и све́том Твоего́ Воскресе́ния, / просвети́вый вся́ческая, / приими́ на́шу вече́рнюю песнь, Человеколю́бче.
<Таже стихиры Богородицы, глас 3.>
<Подобен:> Ве́лия Креста́:
<Стих:> <Слы́ши Дщи и виждь, и приклони́ у́хо Твое́.>
Вели́кое Тобо́ю благодея́ние, Пречи́стая, получи́вше, / со а́нгелы Рожде́ние Твое́ сла́вим, / сподо́бльшееся из утро́бы Твоея́ роди́тися, / кра́йняго ра́ди благоутро́бия, / и возсозда́вшаго челове́ческий род.
<Стих:> Помяну́ и́мя Твое́ во вся́ком ро́де и ро́де.
Тя вси прибе́жище и боже́ственный покро́в, Чи́стая, / гре́шнии в житии́ стяжа́хом, Де́во: / мо́лим у́бо вси Твое́ благоутро́бие, / не отступи́ от нас, мо́лимся, / но поми́луй и спаси́.
<Стих:> Лицу́ Твоему́ помо́лятся бога́тии лю́дстии.
Е́же ра́дуйся, Богоро́дице Ма́ти Присноде́во, / пе́рстнии Твои́ раби́ прино́сим досто́йно, / с Гаврии́лом боже́ственным чинонача́льником: / и́бо ра́дости хода́таица, / и ра́дование Ты была́ еси́ ми́рови.
<Слава, и ныне, глас 8:> В притво́ре Соломо́нове, / та́мо слежа́ше мно́жество немощству́ющих, / и преполови́вшуся пра́зднику, / обре́те Христо́с три́десять осмь лет разсла́блена лежа́ща, / Влады́чним гла́сом глаго́лет к нему́: / хо́щеши ли здрав бы́ти? / Немощству́яй отвещава́ше: / Го́споди, челове́ка не и́мам, / да егда́ возмути́тся вода́, вве́ржет мя в купе́ль. / Он же глаго́лет к нему́: / возми́ одр твой, и ходи́: / се здрав был еси́, ктому́ не согреша́й. / Богоро́дицы моли́твами / низпосли́ нам ве́лию ми́лость.
<Тропарь гласа. И отпуст.>
<НА ВЕЛИЦЕЙ ВЕЧЕРНИ>
<Стихиры воскресны, глас 3:>
Твои́м Кресто́м, Христе́ Спа́се, / сме́рти держа́ва разруши́ся, / и диа́воля пре́лесть упраздни́ся, / род же челове́ческий, ве́рою спаса́емый, / песнь Тебе́ всегда́ прино́сит.
Просвети́шася вся́ческая / Воскресе́нием Твои́м, Го́споди, / и рай па́ки отве́рзеся, / вся же тварь восхваля́ющи Тя, / песнь Тебе́ всегда́ прино́сит.
Сла́влю Отца́ и Сы́на си́лу, / и Свята́го Ду́ха пою́ власть, / неразде́льное, несозда́нное Божество́, / Тро́ицу Единосу́щную, / ца́рствующую в век ве́ка.
<Ины стихиры, Анатолиевы:>
Кресту́ Твоему́ честно́му покланя́емся, Христе́, / и Воскресе́ние Твое́ пое́м и сла́вим. / Ра́ною бо Твое́ю мы вси исцеле́хом.
Пое́м Спа́са от Де́вы вопло́щшагося. / Нас бо ра́ди распя́тся, / и в тре́тий день воскре́се, / да́руя нам ве́лию ми́лость.
Су́щим во а́де сшед Христо́с благовести́: / дерза́йте, глаго́ля, ны́не победи́х, / Аз есмь Воскресе́ние, Аз вы возведу́, / разруши́в сме́ртная врата́.
Недосто́йно стоя́ще в пречи́стом дому́ Твое́м, / вече́рнюю песнь возсыла́ем, / из глубины́ взыва́юще, Христе́ Бо́же: / просвети́вый мир тридне́вным воскресе́нием Твои́м, / изми́ лю́ди Твоя́ от руки́ враго́в Твои́х, Человеколю́бче.
<Ины стихиры самогласны, о разслабленном. Глас 1:>
Дла́нию пречи́стою созда́вый челове́ка, / прише́л еси́, Благоутро́бне, неду́гующия исцели́ти, Христе́, / разсла́бленнаго во О́вчей купе́ли, / сло́вом Твои́м возста́вил еси́: / кровоточи́вой же боле́знь исцели́л еси́: / ханане́и отрокови́цу стужа́емую поми́ловал еси́, / и проше́ния со́тника не презре́л еси́. / Сего́ ра́ди зове́м: / всеси́льне Го́споди, сла́ва Тебе́. <[Дважды.]>
Непогребе́н мертве́ц сый, / разсла́бленный ви́дев Тя, возопи́: / поми́луй мя Го́споди, я́ко одр мой гроб мне бысть. / Что ми приобре́тение живота́? / Не тре́бую О́вчия купе́ли, / не и́мам бо никого́же влага́юща мя, / возмуща́ющимся вода́м: / но к Тебе́ исто́чнику прихожду́ исцеле́ний, / да и аз со все́ми зову́: / всеси́льне Го́споди, сла́ва Тебе́.
<Слава, глас 5:> Взы́де Иису́с во Иерусали́м на О́вчую купе́ль, / глаго́лемую иуде́йски Вифесда́, / пять притво́ров иму́щую: / в тех бо слежа́ше мно́жество немощству́ющих. / А́нгел бо Бо́жий по вся ле́та сходя́, возмуща́ше ю́, / и здра́вие подава́ше приступа́ющим ве́рою. / И ви́дев Госпо́дь многовре́менна челове́ка, глаго́лет к нему́: / хо́щеши ли здрав бы́ти? / Немощству́яй отвещава́ше: / Го́споди, челове́ка не и́мам, / да егда́ возмути́тся вода́, вве́ржет мя в купе́ль: / враче́м изда́х все име́ние мое́, / и ми́лости улучи́ти не сподо́бихся. / Но Врач душ и теле́с глаго́лет к нему́: / возми́ твой одр и ходи́, пропове́дуя Мою́ си́лу, / и ве́лию ми́лость в конце́х.
<И ныне, Богородичен, глас 3:> Ка́ко не диви́мся / Богому́жному Рождеству́ Твоему́, Пречестна́я? / Искуше́ния бо му́жескаго не прие́мши, Всенепоро́чная, / родила́ бо еси́ без Отца́ Сы́на пло́тию. / Пре́жде век от Отца́ рожде́ннаго без ма́тере, / ника́коже претерпе́вшаго измене́ния, / или́ смеше́ния, или́ разделе́ния, / но обою́ существу́ / сво́йство це́ло сохра́ншаго. / Те́мже, Ма́ти Де́во Влады́чице, / Того́ моли́ спасти́ся душа́м, / правосла́вно Богоро́дицу испове́дающих Тя.
<Вход:> Све́те ти́хий: <Прокимен:> Госпо́дь воцари́ся: <со стихи его.>
<На литии стихира храма.> 
<Слава, глас 5:> При О́вчей купе́ли, / челове́к лежа́ше в не́мощи, / и ви́дев Тя Го́споди, вопия́ше: / челове́ка не и́мам, / да егда́ возмути́тся вода́, вве́ржет мя в ню. / Егда́ же прихожду́, ин предваря́ет мя, и прие́млет исцеле́ние: / аз же немощству́яй лежу́. / И а́бие умилосе́рдився Спас, глаго́лет к нему́: / тебе́ ра́ди Челове́к быв, / тебе́ ра́ди в плоть облеко́хся, / и глаго́леши: челове́ка не и́мам: / возми́ одр твой и ходи́. / Вся Тебе́ возмо́жна, вся послу́шают, вся повину́ются: / всех нас помяни́, и поми́луй Святы́й, / я́ко Человеколю́бец.
<И ныне: Богородичен, глас тойже:> Храм и дверь еси́, / пала́та и престо́л Царе́в, / Де́во Всечестна́я: / Е́юже Изба́витель мой, Христо́с Госпо́дь, / во тьме спя́щим яви́ся, Со́лнце сый пра́вды, / просвети́ти хотя́, я́же созда́ по о́бразу Своему́ руко́ю Свое́ю. / Те́мже Всепе́тая, / я́ко ма́терне дерзнове́ние к Нему́ стяжа́вшая, / непреста́нно моли́ спасти́ся душа́м на́шим. 
<На стиховне стихира воскресна, глас 3:>
Стра́стию Твое́ю, Христе́, / омрачи́вый со́лнце / и све́том Твоего́ Воскресе́ния, / просвети́вый вся́ческая, / приими́ на́шу вече́рнюю песнь, Человеколю́бче.
<Таже стихиры Пасхи с припевы их. Глас 5.>
<Стих:> Да воскре́снет Бог, / и расточа́тся врази́ Его́.
Па́сха / свяще́нная нам днесь показа́ся; / Па́сха но́ва свята́я; / Па́сха та́инственная; / Па́сха всечестна́я. / Па́сха Христо́с Изба́витель; / Па́сха непоро́чная; / Па́сха вели́кая; / Па́сха ве́рных. / Па́сха две́ри ра́йския нам отверза́ющая. / Па́сха всех освяща́ющая ве́рных.
<Стих:> <Я́ко исчеза́ет дым, / да исче́знут.>
Прииди́те / от виде́ния жены́ благове́стницы, / и Сио́ну рцы́те: / приими́ / от нас ра́дости благове́щения, Воскресе́ния Христо́ва: / красу́йся, лику́й / и ра́дуйся, Иерусали́ме, / Царя́ Христа́ узре́в из гро́ба, / я́ко жениха́ происходя́ща.
<Стих:> <Та́ко да поги́бнут гре́шницы от Лица́ Бо́жия, / а пра́ведницы да возвеселя́тся.>
Мироно́сицы жены́, / у́тру глубоку́, / предста́вша гро́бу Живода́вца, / обрето́ша А́нгела / на ка́мени седя́ща, / и той провеща́в им, / си́це глаго́лаше: / что и́щете Жива́го с ме́ртвыми; / что пла́чете Нетле́ннаго во тли? / Ше́дше, пропове́дите ученико́м Его́.
<Стих:> <Сей день, его́же сотвори Госпо́дь, / возра́дуемся и возвесели́мся в онь.>
Па́сха кра́сная, / Па́сха, Госпо́дня Па́сха! / Па́сха всечестна́я / нам возсия́. Па́сха, / ра́достию друг дру́га обы́мем. / О Па́сха! / Избавле́ние ско́рби, / и́бо из гро́ба днесь, / я́ко от черто́га / возсия́в Христо́с, / жены́ ра́дости испо́лни, глаго́ля: / пропове́дите апо́столом.
<Слава, глас 8:> В притво́ре Соломо́нове, / та́мо слежа́ше мно́жество немощству́ющих, / и преполови́вшуся пра́зднику, / обре́те Христо́с три́десять осмь лет разсла́блена лежа́ща, / Влады́чним гла́сом глаго́лет к нему́: / хо́щеши ли здрав бы́ти? / Немощству́яй отвещава́ше: / Го́споди, челове́ка не и́мам, / да егда́ возмути́тся вода́, вве́ржет мя в купе́ль. / Он же глаго́лет к нему́: / возми́ одр твой, и ходи́: / се здрав был еси́, ктому́ не согреша́й. / Богоро́дицы моли́твами / низпосли́ нам ве́лию ми́лость.
<И ныне, глас 5:> Воскресе́ния день, / и просвети́мся торжество́м, / и друг дру́га обы́мем. / Рцем бра́тие, / и ненави́дящим нас, / прости́м вся Воскресе́нием, / и та́ко возопии́м: / Христо́с воскре́се из ме́ртвых, / сме́ртию смерть попра́в, / и су́щим во гробе́х живо́т дарова́в.
<И прочее, яко предписася в мимошедшую Неделю.>
<Отпустительный тропарь, глас 3:>
Да веселя́тся небе́сная, / да ра́дуются земна́я; / я́ко сотвори́ держа́ву мы́шцею Свое́ю Госпо́дь, / попра́ сме́ртию смерть, / пе́рвенец ме́ртвых бысть; / из чре́ва а́дова изба́ви нас, / и подаде́ ми́рови ве́лию ми́лость.
<Слава, и ныне: Богородичен:> Тя хода́тайствовавшую Спасе́ние ро́да на́шего, / воспева́ем, Богоро́дице Де́во; / пло́тию бо от Тебе́ восприя́тою Сын Твой и Бог наш, / Кресто́м восприи́м страсть, / изба́ви нас от тли, я́ко Человеколю́бец.
<Аще же не будет бдения, на Полунощнице поем канон Троичен во Октоихе, гласа 3-го.> И Досто́йно есть: <и прочее яко обычно. И отпуст.>
==  На Утрени
<На Бог Госпо́дь: тропарь воскресен дважды, глас 3:>
Да веселя́тся небе́сная, / да ра́дуются земна́я; / я́ко сотвори́ держа́ву мы́шцею Свое́ю Госпо́дь, / попра́ сме́ртию смерть, / пе́рвенец ме́ртвых бысть; / из чре́ва а́дова изба́ви нас, / и подаде́ ми́рови ве́лию ми́лость.
<Сла́ва и ны́не: Богородичен:>
Тя хода́тайствовавшую Спасе́ние ро́да на́шего, / воспева́ем, Богоро́дице Де́во; / пло́тию бо от Тебе́ восприя́тою Сын Твой и Бог наш, / Кресто́м восприи́м страсть, / изба́ви нас от тли, я́ко Человеколю́бец.
<По 1-м стихословии седален, глас 3:>
Христо́с от ме́ртвых воста́, нача́ток усо́пших: / перворожде́н тва́ри, и Соде́тель всех бы́вших, / истле́вшее естество́ ро́да на́шего в Себе́ Само́м обнови́. / Не ктому́ сме́рте облада́еши: / и́бо всех Влады́ка держа́ву твою́ разруши́.
<Стих:> <Воскресни́ Го́споди Бо́же мой, да вознесе́тся рука́ Твоя́, / не забу́ди убо́гих Твои́х до конца́.>
Пло́тию сме́рти вкуси́в, Го́споди, / го́ресть сме́рти пресе́кл еси́ воста́нием Твои́м, / и челове́ка на ню укрепи́л еси́, / пе́рвыя кля́твы одоле́ние призыва́я: / Защи́тниче жи́зни на́шея, Го́споди, сла́ва Тебе́.
<Слава, и ныне, Богородичен:> Красоте́ де́вства Твоего́, и пресве́тлой чистоте́ Твое́й, / Гаврии́л удиви́вся, вопия́ше Ти, Богоро́дице: / ку́ю Ти похвалу́ принесу́ досто́йную; / что же возимену́ю Тя; недоумева́ю и ужаса́юся. / Те́мже я́ко повеле́н бых, вопию́ Ти: / ра́дуйся, Благода́тная.
<По 2-м стихословии седален, глас 3.> 
<Подобен:> Красоте́ де́вства:
Вся челове́ческая восприи́м, вся на́ша присво́ив, / на Кресте́ пригвозди́тися благоволи́л еси́, Тво́рче мой, / смерть прии́м претерпе́ти, я́ко Челове́к, / да челове́ческое от сме́рти изба́виши, я́ко Бог. / Те́мже, я́ко Жизнода́вцу, вопие́м Ти: / сла́ва, Христе́, благоутро́бию Твоему́.
<Стих:> <Испове́мся Тебе́ Го́споди всем се́рдцем мои́м, / пове́м вся чудеса́ Твоя́.>
Непостижи́мое распя́тия, и несказа́нное воста́ния, / богосло́вствуем ве́рнии, та́инство неизрече́нное: / днесь бо смерть и ад плени́ся, / род же челове́ческий в нетле́ние облече́ся. / Тем благодаря́ще вопие́м Ти: / сла́ва, Христе́, воста́нию Твоему́.
<Слава, и ныне, Богородичен:> Небе́сная любо́вию веселя́хуся, / и земна́я тре́петом ужаса́хуся, / егда́ пречи́стый глас на́йде на Тя, Богоро́дице: / еди́но бо торжество́ обои́м возсия́, / егда́ первозда́ннаго от сме́рти изба́ви. / Тем со а́нгелом вопие́м Ти: / ра́дуйся, Чи́стая Де́во Ма́ти.
<По Непорочнах,> Благослове́н еси́ Го́споди:
<Таже ипакои, глас 3:>
Удивля́я виде́нием, / ороша́я глаго́лании, / блиста́яйся А́нгел мироно́сицам глаго́лаше: / что жива́го и́щете во гро́бе; / воста́ истощи́вый гро́бы. / Тли Премени́теля разуме́йте Непреме́ннаго. / Рцы́те Бо́гови: коль стра́шна дела́ Твоя́, / я́ко род спасл еси́ челове́ческий.
<Степенна, глас 3. Антифон 1:>
Плен Сио́нь Ты изъя́л еси́ от Вавило́на: / и мене́ от страсте́й к животу́ привлецы́, Сло́ве.
В юг се́ющии слеза́ми Боже́ственными, / жнут кла́сы ра́достию присноживо́тия.
<Слава:> Свято́му Ду́ху вся́кое благода́рие, / я́коже Отцу́ и Сы́ну сооблиста́ет, / в Не́мже вся живу́т и дви́жутся.
<И ныне: тойже.>
<Антифон 2:>
А́ще не Госпо́дь сози́ждет дом доброде́телей, всу́е тружда́емся: / ду́шу же покрыва́ющу, никто́же наш разори́т град.
Плода́ чре́вна Ду́хом сынотворе́ное / Тебе́, Христу́, я́коже и Отцу́, святи́и всегда́ суть.
<Слава:> Святы́м Ду́хом прозри́тся вся́кая святы́ня, прему́дрость: / осуществу́ет бо вся́кую тварь: Тому́ послу́жим: / Бог бо, я́ко Отцу́ же и Сло́ву.
<И ныне: тойже.>
<Антифон 3:>
Боя́щиися Го́спода блаже́ни, в пути́ ходя́ще за́поведей: / снедя́т бо живо́тное всепло́дие.
О́крест трапе́зы Твоея́ возвесели́ся, / зря Твоя́, Пастыренача́льниче, исча́дия, нося́ща ве́тви благоде́лания.
<Слава:> Святы́м Ду́хом вся́кое бога́тство сла́вы, / от Него́же благода́ть, и живо́т вся́кой тва́ри: / со Отце́м бо воспева́емь есть, и с Сло́вом.
<И ныне: тойже.>
<Таже прокимен, глас 3:> Рцы́те во язы́цех, я́ко Госпо́дь воцари́ся, / и́бо испра́ви вселе́нную, я́же не подви́жится. <Стих:> Воспо́йте Го́сподеви песнь но́ву, воспо́йте Го́сподеви вся земля́.
<Таже другий прокимен:> Вся́кое дыха́ние / да хва́лит Го́спода. <Стих:> Хвали́те Бо́га во святы́х Его́, хвали́те Его́ в утверже́нии си́лы Его́.
<Евангелие от Луки, 4 воскресное, зачало 112. [Лк. 24, 1 – 12.]>
Во вре́мя о́но, во еди́ну от суббо́т, зело́ ра́но, приидо́ша жены́ на гроб, нося́ще я́же угото́ваша арома́ты, и други́я с ни́ми. Обрето́ша же ка́мень отвале́н от гро́ба, и вше́дше, не обрето́ша телесе́ Го́спода Иису́са. И бысть не домышля́ющимся им о сем, и се му́жа два ста́ста в них в ри́зах блеща́щихся. Пристра́шным же бы́вшим им, и покло́ншим ли́ца на зе́млю, реко́ста к ним: что и́щете жива́го с ме́ртвыми? Несть зде, но воста́. Помяни́те, я́коже глаго́ла вам, еще́ сый в Галиле́и, глаго́ля, я́ко подоба́ет Сы́ну Челове́ческому пре́дану бы́ти в ру́це челове́к гре́шник, и про́пяту бы́ти, и в тре́тий день воскре́снути. И помяну́ша глаго́лы Его́. И возвра́щшася от гро́ба, возвести́ша вся сия́ единомуна́десяте и всем про́чим. Бя́ше же Магдали́на Мари́я, и Иоа́нна, и Мари́я Иа́ковля, и про́чия с ни́ми, я́же глаго́лаху ко апо́столом сия́. И яви́шася пред ни́ми я́ко лжа глаго́лы их, и не ве́роваху им. Петр же воста́в тече́ ко гро́бу, и прини́к ви́де ри́зы еди́ны лежа́ща, и оты́де, в себе́ дивя́ся бы́вшему.
<Таже глаголем:> 
Воскресе́ние Христо́во ви́девше, / поклони́мся Свято́му Го́споду Иису́су, / еди́ному безгре́шному. / Кресту́Твоему́покланя́емся, Христе́, / и свято́е Воскресе́ние Твое́ пое́м и сла́вим. / Ты бо еси́ Бог наш, / ра́зве Тебе́ ино́го не зна́ем, / и́мя Твое́ имену́ем. / Прииди́те, вси ве́рнии, / поклони́мся Свято́му Христо́ву Воскресе́нию: / се бо прии́де Кресто́м ра́дость всему́ми́ру. / Всегда́благословя́ще Го́спода, / пое́м Воскресе́ние Его́: / распя́тие бо претерпе́в, / сме́ртию смерть разруши́ <. [Трижды.]> 
<Псалом 50. И целование Евангелиа.>
<Таже глаголем по 50-м псалме, по обычаю:> 
<Слава:> Моли́твами апо́столов, / Ми́лостиве, очи́сти / мно́жества согреше́ний на́ших.
<И ныне:> Моли́твами Богоро́дицы, / Ми́лостиве, очи́сти / мно́жества согреше́ний на́ших.
<Таже, глас 6:> Поми́луй мя, Бо́же, / по вели́цей ми́лости Твое́й / и по мно́жеству щедро́т Твои́х / очи́сти беззако́ние мое́.
<Посем стихира:> Воскре́с Иису́с от гро́ба, / я́коже прорече́, / даде́ нам живо́т ве́чный / и ве́лию ми́лость.
<Таже,> Спаси́ Бо́же лю́ди Твоя́:
<Таже канон Пасхи, со ирмосы и с Богородичнами его, на 8. И о разслабленном на 6. Катавасия:> Воскресе́ния день: <оба лика вкупе.> 
<Канон Пасхи. Глас 1.>
<Песнь 1.>
<Ирмос:> Воскресе́ния день, / просвети́мся, лю́дие. / Па́сха, Госпо́дня Па́сха: / от сме́рти бо к жи́зни, / и от земли́ к небеси́, / Христо́с Бог нас преведе́, / побе́дную пою́щия.
<Припев:> <Христо́с воскре́се из ме́ртвых.>
Очи́стим чу́вствия, и у́зрим / непристу́пным све́том / Воскресе́ния, Христа́ / блиста́ющася, / и ра́дуйтеся, реку́ща, / я́сно да услы́шим, / побе́дную пою́ще.
<Припев:> <Христо́с воскре́се из ме́ртвых.>
Небеса́ у́бо досто́йно да веселя́тся, / земля́ же да ра́дуется, / да пра́зднует же мир, / ви́димый же весь и неви́димый: / Христо́с бо воста́, / весе́лие ве́чное.
<Иный канон Богородичен, подобен. Егоже краестрочие на первых тропарех: Феофа́нус. Глас тойже.>
<Припев:> <Пресвята́я Богоро́дице, спаси́ нас.>
Умерщвле́ния преде́л сломи́ла еси́, / ве́чную жизнь ро́ждшая Христа́, / из гро́ба возсия́вшаго днесь, / Де́во Всенепоро́чная, / и мир просвети́вшаго.
<Припев:> <Пресвята́я Богоро́дице, спаси́ нас.>
Воскре́сшаго ви́девши Сы́на Твоего́ и Бо́га, / ра́дуйся со апо́столы Богоблагода́тная Чи́стая: / и е́же ра́дуйся пе́рвее, / я́ко всех ра́дости вина́, восприя́ла еси́, / Богома́ти Всенепоро́чная.
<Иный канон о разслабленном, глас 3.>
Песнь 1.
<Ирмос:> Ди́вно, сла́вно творя́й чудеса́. Ты еси́, Бо́же, / бе́здну оземлени́вый, и колесни́цы потопи́вый, / и лю́ди спасы́й пою́щия Тебе́, / я́ко Царю́ на́шему и Бо́гу.
Де́йствуяй зна́мения, творя́й чудеса́ еди́не Царю́, / распя́тие во́лею претерпе́л еси́, я́ко Щедр, / и смерть сме́ртию умертви́в, оживотвори́л еси́ нас.
Во Христо́ве воста́нии лю́дие днесь лику́им ве́рно, / плене́н бысть ад, / ю́зники я́же содержа́ше, отдаде́ со тща́нием, / пою́щия вели́чия Бо́жия.
Си́лою Боже́ственною, / иногда́ разсла́бленнаго сло́вом Твои́м Христе́ стягну́вый, / и повеле́вый ему́ одр взя́ти, / мно́гим вре́менем немощству́ющую лю́те ду́шу мою́ исцели́.
В купе́ль иногда́ о́вчую А́нгел схожда́ше, / и еди́наго исцелева́ше на вся́кое ле́то: / креще́нием же Боже́ственным ны́не очища́ет / безчи́сленная мно́жества Христо́с.
<Архангелу Михаилу:> Нача́льниче а́нгелов, архистрати́же вы́шних служи́телей, / собра́вшияся в честне́м хра́ме твое́м, и Бо́га воспева́ющия, / покрыва́й и сохраня́й от вся́ких искуше́ний.
<Слава, Троичен:> В трие́х Ли́цех, еди́ном же Естестве́ / безнача́льнаго Бо́га пои́м непреста́нно со безпло́тными, / Отца́, Сло́ва и Ду́ха, / Ца́рство и держа́ву иму́ща неразде́льную.
<И ныне, Богородичен:> Чту́щий сей, Чи́стая, град Твой всегда́ ве́рно, / спаса́й от бед, плене́ния ва́рварскаго, междоусо́бныя бра́ни, и меча́, / и вся́каго ино́го преще́ния.
<Катавасия:> Воскресе́ния день, / просвети́мся, лю́дие. / Па́сха, Госпо́дня Па́сха, / от сме́рти бо к жи́зни, / и от земли́к небеси́, / Христо́с Бог нас преведе́, / побе́дную пою́
<Песнь 3.>
<Ирмос:> Прииди́те, пи́во пие́м но́вое, / не от ка́мене непло́дна чудоде́емое, / но нетле́ния исто́чник / из гро́ба одожди́вша Христа́, / в Не́мже утвержда́емся.
<Припев:>  <Христо́с воскре́се из ме́ртвых.>
Ны́не вся испо́лнишася све́та, / не́бо же и земля́, и преиспо́дняя: / да пра́зднует у́бо вся тварь / воста́ние Христо́во, / в не́мже утвержда́ется.
<Припев:>  <Христо́с воскре́се из ме́ртвых.>
Вчера́ спогребо́хся Тебе́ Христе́, / совостаю́ днесь / воскре́сшу Тебе́, / сраспина́хся Тебе́ вчера́, / Сам мя спросла́ви Спа́се во Ца́рствии Твое́м.
<Припев:>  <Пресвята́я Богоро́дице, спаси́ нас.>
На нетле́нную жизнь прихожду́ днесь / бла́гостию ро́ждшагося из Тебе́, Чи́стая, / и всем конце́м свет облиста́вшаго.
<Припев:>  <Пресвята́я Богоро́дице, спаси́ нас.>
Бо́га, Его́же родила́ еси́ пло́тию, / из ме́ртвых, я́коже рече́, / воста́вша ви́девши, Чи́стая, лику́й, / и Сего́ я́ко Бо́га Пречи́стая возвелича́й.
<Ин.>
<Ирмос:> Непло́дная душе́ и безча́дная, / стяжи́ плод благосла́вный, / веселя́щися возопи́й: / утверди́хся Тобо́ю Богоро́дице, / несть свят, несть пра́веден, па́че Тебе́ Го́споди.
Зря Тебе́ иногда́ со́лнце, на дре́ве ви́сяща, Сло́ве, свет скры, / и тряса́шеся земля́ вся, / ме́ртвии воста́ша, / ме́ртву бы́вшу Тебе́, Всеси́льне.
С душе́ю прише́дшу Тебе́ во утро́бу земли́, / ду́ши, я́же стяжа́ ад, издава́ше со тща́нием, / вопию́щия держа́ве Твое́й песнь благода́рную, еди́не Го́споди.
В ле́тех мно́гих немощству́ющую лю́те ду́шу мою́, Преблаги́й, / исцели́, я́коже разсла́бленнаго пре́жде, / я́ко да после́дую Твои́м стезя́м, / я́же показа́л еси́ лю́бящим Тя.
<Архангелу Михаилу:> С вы́шними чи́нми Бо́жии, арха́нгеле, / мольбу́ сотвори́ о ве́рою пою́щих тя, / соблюда́я и храня́ нас, / жите́йскими страстьми́ напада́емых.
<Слава, Троичен:> Сла́ва Отцу́, возопии́м, Сы́ну, и Ду́ху, / Еди́н бо есть Естество́м Бог, / Его́же си́лы вся небе́сныя со стра́хом сла́вят, / Свят, Свят, Свят еси́, зову́ще.
<И ныне, Богородичен:> Безсе́менное име́ла еси́ зача́тие, / и па́че ума́ Рождество́, Де́во Ма́ти Чи́стая: / де́ло стра́шное, чу́до преве́лие, / а́нгелы почита́емое и челове́ки сла́вимое, Отрокови́це Влады́чице.
<Катавасия:> Прииди́те, пи́во пие́м но́вое, / не от ка́мене непло́дна чудоде́емое, / но нетле́ния исто́чник / из гро́ба одожди́вша Христа́, / в Не́мже утвержда́емся.
<Таже кондак Пасце, глас 8:>
А́ще и во гроб снизше́л еси́, Безсме́ртне, / но а́дову разруши́л еси́ си́лу, / и воскре́сл еси́, я́ко победитель, Христе́ Бо́же, / жена́м мироно́сицам веща́вый: ра́дуйтеся, / и Твои́м апо́столом мир да́руяй, / па́дшим подая́й воскресе́ние.
<Икос:> Е́же пре́жде со́лнца Со́лнце заше́дшее иногда́ во гроб, / предвари́ша ко у́тру, и́щущия я́ко дне мироно́сицы де́вы, / и друга́ ко друзе́й вопия́ху: / о други́ни! Прииди́те, воня́ми пома́жем те́ло живоно́сное и погребе́ное, / плоть воскреси́вшаго па́дшаго Ада́ма, лежа́щую во гро́бе. / И́дем, потщи́мся я́коже волсви́, и поклони́мся, / и принесе́м ми́ра я́ко да́ры, не в пелена́х, но в плащани́це обви́тому, / и пла́чим, и возопии́м: о Влады́ко, воста́ни, / па́дшим подая́й воскресе́ние.
<И седален, глас 3:>
Глаго́л разсла́бленнаго то́кмо стягну́, / я́ко всеми́рное Сло́во еди́но, / нас ра́ди на земли́ я́вльшагося за благоутро́бие. / Те́мже и одр нося́, мимохожда́ше, / а́ще и кни́жницы зре́ти соде́янное не терпя́ху, / зло́бы содержи́ми за́вистию, ду́ши разслабля́ющею.
<Слава, и ныне, Богородичен:> Красоте́ де́вства Твоего́, и пресве́тлой чистоте́ Твое́й, / Гаврии́л удиви́вся, вопия́ше Ти, Богоро́дице: / ку́ю Ти похвалу́ принесу́ досто́йную; / что же возимену́ю Тя; недоумева́ю и ужаса́юся. / Те́мже я́ко повеле́н бых, вопию́ Ти: / ра́дуйся, Благода́тная.
<Песнь 4.>
<Ирмос:> На Боже́ственней стра́жи / богоглаго́ливый Авваку́м / да ста́нет с на́ми, и пока́жет / светоно́сна А́нгела, / я́сно глаго́люща: / днесь спасе́ние ми́ру, / я́ко воскре́се Христо́с, / я́ко всеси́лен.
<Припев:> <Христо́с воскре́се из ме́ртвых.>
Му́жеский у́бо пол, / я́ко разве́рзый де́вственную утро́бу, / яви́ся Христо́с: / я́ко челове́к же, / А́гнец нарече́ся: / непоро́чен же, / я́ко невку́сен скве́рны, / на́ша Па́сха, / и я́ко Бог и́стинен / соверше́н рече́ся.
<Припев:> <Христо́с воскре́се из ме́ртвых.>
Я́ко единоле́тный а́гнец, / благослове́нный нам вене́ц Христо́с, / во́лею за всех закла́н бысть, / Па́сха чисти́тельная, / и па́ки из гро́ба кра́сное / пра́вды нам возсия́ Со́лнце.
<Припев:>  <Христо́с воскре́се из ме́ртвых.>
Богооте́ц у́бо Дави́д / пред се́нным ковче́гом скака́ше игра́я, / лю́дие же Бо́жии святи́и, / образо́в сбытие́ зря́ще, / весели́мся Боже́ственне, / я́ко воскре́се Христо́с, / я́ко Всеси́лен.
<Припев:>  <Пресвята́я Богоро́дице, спаси́ нас.>
Созда́вый Ада́ма, Твоего́ пра́отца, Чи́стая, / зи́ждется от Тебе́, / и сме́ртное жили́ще разори́ Свое́ю сме́ртию днесь, / и озари́ вся / боже́ственными блиста́ньми воскресе́ния.
<Припев:> <Пресвята́я Богоро́дице, спаси́ нас.>
Его́же родила́ еси́ Христа́, / прекра́сно из ме́ртвых возсия́вша, Чи́стая, зря́щи, / до́брая и непоро́чная в жена́х и кра́сная, / днесь во спасе́ние всех, / со апо́столы ра́дующися, Того́ прославля́й.
<Ин.>
<Ирмос:> Приосене́нную го́ру, Авваку́м прозря́ше / пречи́стую Твою́ утро́бу, Чи́стая. / Тем взыва́ше: от ю́га прии́дет Бог, / и Святы́й от горы́ приосене́нныя ча́щи.
Евре́йский собо́р, за́вистию растаява́емь, / на Дре́ве распя́т Тя, Го́споди: / и разори́в осужде́ние сме́рти, / я́ко си́лен воста́л еси́, / мир с Собо́ю совоздви́гнув.
С ми́ры жены́, что неистощи́мое Ми́ро и́щете? / Воста́л есть, мироно́сицам рече́, седя́й в бе́лых ри́зах, / поднебе́сную испо́лнив мы́сленнаго благоуха́ния.
Ра́бий нося́ о́браз, за мно́гое благоутро́бие / ходя́й прише́л еси́, и здра́ва показа́л еси́, / во мно́гих ле́тех лежа́щаго, Сло́ве, / повеле́в и одр взя́ти.
А́нгел у́бо Госпо́день, на вся́кое ле́то схожда́я, / во́ду в купе́ли возмуща́ше, соверша́я здра́ва еди́наго то́чию: / Христо́с же мно́жество безчи́сленное Боже́ственным креще́нием спаса́ет.
<Архангелу Михаилу:> Нача́льниче а́нгелов и наста́вниче заблужда́ющих, / Госпо́день нача́льный воево́до, / в час сей посреде́ нас прииди́, и моли́твы всех принеси́ / еди́ному Творцу́ и Влады́це.
<Слава, Троичен:> Соединя́емая Естество́м, и разделя́емая Ли́цы, есть Свята́я Тро́ица, / Оте́ц пресу́щный, соприсносу́щный же Сын, и Святы́й и еди́ный всеси́льный Дух.
<И ныне, Богородичен:> Чи́стая, ка́ко дои́ши; / ка́ко же родила́ еси́ Младе́нца, Ада́ма дре́внейшаго; / ка́ко на руку́ но́сиши Сы́на, су́щаго на ра́му херуви́мску, / я́ко зна́ет, я́коже весть, вся осуществова́вый.
<Катавасия:> На Боже́ственней стра́жи / богоглаго́ливый Авваку́м / да ста́нет с на́ми и пока́жет / светоно́сна А́нгела / я́сно глаго́люща: / днесь спасе́ние ми́ру, / я́ко воскре́се Христо́с, / я́ко всеси́лен.
<Песнь 5.>
<Ирмос:> У́тренюем у́треннюю глубоку́, / и вме́сто ми́ра песнь принесе́м Влады́це, / и Христа́ у́зрим / пра́вды Со́лнце, / всем жизнь возсия́юща.
<Припев:> <Христо́с воскре́се из ме́ртвых.>
Безме́рное Твое́ благоутро́бие, / а́довыми у́зами содержи́мии зря́ще, / к све́ту идя́ху, Христе́, / весе́лыми нога́ми, / Па́сху хва́ляще ве́чную.
<Припев:>  <Христо́с воскре́се из ме́ртвых.>
Присту́пим свещено́снии, / исходя́щу Христу́ из гро́ба, я́ко жениху́, / и спра́зднуем любопра́зднственными чи́нми / Па́сху Бо́жию спаси́тельную.
<Припев:>  <Пресвята́я Богоро́дице, спаси́ нас.>
Просвеща́ется боже́ственными луча́ми и живоно́сными / воскресе́ния Сы́на Твоего́, / Богома́ти Пречи́стая, / и ра́дости исполня́ется благочести́вых собра́ние.
<Припев:> <Пресвята́я Богоро́дице, спаси́ нас.>
Не разве́рзл еси́ врата́ де́вства в воплоще́нии, / гро́ба не разруши́л еси́ печа́тей, Царю́ созда́ния: / отону́дуже воскре́сшаго Тя зря́щи, Ма́ти, ра́довашеся.
<Ин.>
<Ирмос:> Све́том Твои́м невече́рним, Христе́, / озари́, Бо́же, смире́нную мою́ ду́шу, / и наста́ви на страх Твой, / зане́ свет повеле́ния Твоя́.
Вознесы́йся на Дре́ве кре́стнем, и совознесы́й мир весь, / и быв в ме́ртвых Бо́же, / от ве́ка ме́ртвыя воздвиза́еши.
Воскре́се, я́коже рече, Христо́с, / истощи́вый вся а́дова ца́рствия, / и явля́ется апо́столом, / ра́дость подава́я ве́чнующую.
Белообра́зен ви́ден бысть жена́м блиста́яйся А́нгел: / не ктому́ пла́чите, Жизнь ва́ша воста́, / су́щия во гробе́х ме́ртвыя оживи́вшая.
Разсла́бленнаго я́ко воздви́гл еси́, Христе́, / разсла́бленную мою́ ду́шу преступле́ньми оздра́ви, / и ше́ствовати мне Твоя́ пра́выя стези́ споспешеству́й.
<Архангелу Михаилу:> А́нгелов наста́вниче, Михаи́ле, / собира́ющияся в хра́ме твое́м лю́ди днесь, / и пропове́дающия Бо́жия вели́чия спаса́й.
<Слава, Троичен:> Равноче́стная тричи́сленная Еди́нице, / разделя́емая у́бо ве́рно Ипоста́сьми, / соединя́емая же Естество́м есть, / Оте́ц, Сын и Боже́ственный Дух.
<И ныне, Богородичен:> Безсе́менное Рождество́ Твое́, Чи́стая, / непостижи́мое пое́м рожде́ние, / блажа́ще Тя, я́ко Ма́терь Творца́ всех и Влады́ки.
<Катавасия:> У́тренюем у́треннюю глубоку́, / и вме́сто ми́ра песнь принесе́м Влады́це, / и Христа́у́зрим / пра́вды Со́лнце, / всем жизнь возсия́юща.
<Песнь 6.>
<Ирмос:> Снизше́л еси́ в преиспо́дняя земли́, / и сокруши́л еси́ вереи́ ве́чныя, / содержа́щия свя́занныя, Христе́, / и тридне́вен, я́ко от ки́та Ио́на, / воскре́сл еси́ от гро́ба.
<Припев:> <Христо́с воскре́се из ме́ртвых.>
Сохрани́в це́ла зна́мения Христе́, / воскре́сл еси́ от гро́ба, / ключи́ Де́вы не вреди́вый в рождестве́ Твое́м, / и отве́рзл еси́ нам ра́йския две́ри.
<Припев:>  <Христо́с воскре́се из ме́ртвых.>
Спа́се мой, / живо́е же и неже́ртвенное заколе́ние, / я́ко Бог Сам Себе́ / во́лею приве́л Отцу́, / совоскреси́л еси́ всеро́днаго Ада́ма, / воскре́с от гро́ба.
<Припев:> <Пресвята́я Богоро́дице, спаси́ нас.>
Возведе́ся дре́вле держи́мое сме́ртию и тле́нием, / воплоти́вшимся от Твоего́ пречи́стаго чре́ва, / к нетле́нней и присносу́щней жи́зни, / Богоро́дице Де́во.
<Припев:>  <Пресвята́я Богоро́дице, спаси́ нас.>
Сни́де в преиспо́дняя земли́, / в ложесна́ Твоя́, Чи́стая, сше́дый, / и всели́выйся и воплоти́выйся па́че ума́, / и воздви́же с Собо́ю Ада́ма, / воскре́с от гро́ба.
<Ин.>
<Ирмос:> Глубина́ страсте́й воста́ на мя, / и бу́ря проти́вных ве́тров: / но предвари́в мя Ты спаси́, Спа́се, и изба́ви от тли, / я́ко спасл еси́ от зве́ря проро́ка.
Вознесы́йся во́лею на Дре́во, / положи́лся еси́ я́ко мертв во гро́бе, / и су́щия во а́де ме́ртвыя вся вку́пе оживи́в, Христе́, / воскреси́л еси́ Боже́ственною си́лою.
Ад срет Тя Ще́дре до́ле, огорчи́ся, / свя́занныя отдава́я со тща́нием, / Твое́ стра́шное пою́щия, Спа́се, Воскресе́ние, / во гла́сех немо́лчных.
Боже́ственнии ученицы́, / ви́девше Жизнь всех из гро́ба воста́вша, Христа́, / любо́вию мно́гою, и нра́вом пра́вым, / и весе́лием душе́вным покланя́хуся.
Дре́вле на одре́ боле́зненном, в ле́тех мно́зех слежа́й, / Твои́м, Христе́, повеле́нием исцеле́в, сла́вит, / воспева́я благоутро́бие Твое́, Жизнода́телю.
<Архангелу Михаилу:> А́нгелов наста́вниче, Михаи́ле, / предстоя́й престо́лу Влады́чню, / прииди́ посреде́ нас, наставля́я к стезя́м жи́зни, / тебе́ предста́теля те́пла стяжа́вших.
<Слава, Троичен:> Тро́ицу Ли́цы Тя чту, / Еди́ницу же Существо́м пропове́даю, / безнача́льне О́тче, Сы́не, Ду́ше Пра́вый: Бо́же всех, / с вы́шними стра́шными во́инствы.
<И ныне, Богородичен:> Вся Боже́ственным манове́нием нося́й, / держи́мь есть, Богоро́дице Де́во, во объя́тиях Твои́х, / всех нас восхища́я, от руки́ рабо́ты лука́ваго, я́ко Щедр.
<Катавасия:> Снизше́л еси́ в преиспо́дняя земли́, / и сокруши́л еси́ вереи́ ве́чныя, / содержа́щия свя́занныя, Христе́, / и тридне́вен, я́ко от ки́та Ио́на, / воскре́сл еси́ от гро́ба.
<Кондак, глас 3: Подобен:>
Ду́шу мою́, Го́споди, во гресе́х вся́ческих, / и безме́стными дея́ньми лю́те разсла́блену, / воздви́гни Боже́ственным Твои́м предста́тельством, / я́коже и разсла́бленнаго воздви́гл еси́ дре́вле, / да зову́ Ти, спаса́емь: / Ще́дрый, сла́ва Христе́, держа́ве Твое́й.
<Икос:> Руки́ Твоея́ го́рстию содержа́й концы́, Иису́се Бо́же, / Отцу́ собезнача́льный, и Ду́ху Свято́му совлады́чествуяй все́ми, / пло́тию яви́лся еси́, / неду́ги исцеля́я, и стра́сти отгна́л еси́: / слепцы́ просвети́л еси́, / и разсла́бленнаго сло́вом Боже́ственным Ты возста́вил еси́, / сему́ напра́сно ходи́ти повеле́в, / и сего́ носи́вший одр на ра́му взя́ти. / Те́мже вси с ним воспева́ем, и возопии́м: / Ще́дрый, сла́ва Христе́, держа́ве Твое́й.
<Синаксарий в Неделю четвертую по Пасце, о разслабленном.>
<Песнь 7.>
<Ирмос:> О́троки от пе́щи изба́вивый, / быв Челове́к, / стра́ждет я́ко сме́ртен, / и стра́стию сме́ртное, / в нетле́ния облачи́т благоле́пие, / Еди́н благослове́н / отце́в Бог, и препросла́влен.
<Припев:> <Христо́с воскре́се из ме́ртвых.>
Жены́ с ми́ры богому́дрыя в след Тебе́ теча́ху: / Его́же, я́ко ме́ртва, со слеза́ми иска́ху, / поклони́шася ра́дующияся Живо́му Бо́гу, / и Па́сху та́йную / Твои́м, Христе́, ученико́м благовести́ша.
<Припев:> <Христо́с воскре́се из ме́ртвых.>
Сме́рти пра́зднуем умерщвле́ние, / а́дово разруше́ние, / ино́го жития́ ве́чнаго нача́ло, / и игра́юще пое́м Вино́внаго, / Еди́наго благослове́ннаго / отце́в Бо́га, и препросла́вленнаго.
<Припев:> <Христо́с воскре́се из ме́ртвых.>
Я́ко вои́стинну свяще́нная, / и всепра́зднственная сия́ спаси́тельная нощь, / и светоза́рная, / светоно́снаго дне, / воста́ния су́щи провозве́стница: / в не́йже безле́тный Свет из гро́ба пло́тски всем возсия́.
<Припев:> <Пресвята́я Богоро́дице, спаси́ нас.>
Умертви́в Сын Твой смерть, Всенепоро́чная, днесь, / всем сме́ртным пребыва́ющий живо́т / во ве́ки веко́в дарова́, / еди́н благослове́нный / отце́в Бог и препросла́вленный.
<Припев:> <Пресвята́я Богоро́дице, спаси́ нас.>
Всем ца́рствуяй созда́нием, быв челове́к, / всели́ся в Твою́, Богоблагода́тная, утро́бу, / и распя́тие претерпе́в и смерть, / воскре́се боголе́пно, / совозста́вив нас я́ко всеси́лен.
<Ин.>
<Ирмос:> Пла́мень ороси́вый пе́щный, / и о́троки неопали́мы спасы́й, / благослове́н еси́ во ве́ки, / Го́споди Бо́же оте́ц на́ших.
Просте́рта Тя на Дре́ве я́ко зря́ше, / свет скры со́лнце, не могу́щее ми́рови свети́ти, / Тебе́ во́лею заше́дшу Всецарю́, на просвеще́ние всех язы́ков.
Воскре́сл еси́ истощи́вый гро́бы, / и плени́вый ад си́лою всеси́льною: / те́мже пое́м честно́е Твое́, Христе́, и Боже́ственное воста́ние.
Я́ко ме́ртва что Жива́го и́щете? / Воста́, несть во гро́бе, мироно́сицам вопия́ше дре́вле, / блиста́яйся зра́ком боже́ственный А́нгел.
Слежа́ща в ле́тех мно́зех разсла́бленнаго сло́вом исцели́вый, вопия́л еси́: / возми́ одр твой и ходи́, поя́ вели́чия Бо́жия.
<Архангелу Михаилу:> Михаи́ле, нача́льный воево́до Госпо́день, / ве́рно в Боже́ственнем твое́м хра́ме собира́ющихся, / во хвале́ние Бо́жие наставля́й, / покрыва́й от вся́ческих зол хода́тайством твои́м.
<Слава, Троичен:> О Тро́ице, ве́рою пою́щия Тя, / я́ко Бо́га всех и Влады́ку, / от вся́ких бед спаса́й, / и Твои́х благ прича́стники сотвори́.
<И ныне, Богородичен:> Де́вствуеши, ро́ждши па́че сло́ва, / пре́жде всех век роди́вшагося от безнача́льна Отца́ нетле́нно: / сего́ ра́ди, Чи́стая, Тебе́ ублажа́ем.
<Катавасия:> О́троки от пе́щи изба́вивый, / быв Челове́к, / стра́ждет я́ко сме́ртен, / и стра́стию сме́ртное, / в нетле́ния облачи́т благоле́пие, / Еди́н благослове́н / отце́в Бог, и препросла́влен.
<Песнь 8.>
<Ирмос:> Сей нарече́нный и святы́й день, / Еди́н суббо́т Царь и Госпо́дь, / пра́здников пра́здник / и торжество́ есть торже́ств, / во́ньже благослови́м Христа́ во ве́ки.
<Припев:>  <Христо́с воскре́се из ме́ртвых.>
Прииди́те, но́ваго виногра́да рожде́ния, / Боже́ственнаго весе́лия, / в наро́читом дни Воскресе́ния, / Ца́рствия Христо́ва приобщи́мся, / пою́ще Его́, / я́ко Бо́га, во ве́ки.
<Припев:>  <Христо́с воскре́се из ме́ртвых.>
Возведи́ о́крест о́чи твои́, Сио́не, и виждь: / се бо приидо́ша к тебе́, / я́ко богосве́тлая свети́ла, / от за́пада, и се́вера, и мо́ря, / и восто́ка ча́да твоя́, / в тебе́ благословя́щая Христа́ во ве́ки.
<Припев:>  <Пресвята́я Тро́ице, Бо́же наш, сла́ва Тебе́.>
<Троичен:> О́тче Вседержи́телю, и Сло́ве, и Ду́ше, / треми́ соединя́емое во Ипоста́сех Естество́, / Пресу́щественне и Пребоже́ственне, / в Тя крести́хомся, / и Тя благослови́м во вся ве́ки.
<Припев:>  <Пресвята́я Богоро́дице, спаси́ нас.>
Прии́де Тобо́ю в мир Госпо́дь, Де́во Богоро́дице, / и чре́во а́дово расто́рг, / сме́ртным нам воскресе́ние дарова́: / Те́мже благослови́м Его́ во ве́ки.
<Припев:> <Пресвята́я Богоро́дице, спаси́ нас.>
Всю низложи́в сме́рти держа́ву Сын Твой, Де́во, / Свои́м воскресе́нием, / я́ко Бог кре́пкий совознесе́ нас и обожи́: / те́мже воспева́ем Его́ во ве́ки.
<Ин.>
<Ирмос:> А́нгельми немо́лчно в вы́шних сла́вимаго Бо́га, / небеса́ небе́с, земля́ и го́ры, / и хо́лми, и глубина́, и весь род челове́ческий, / пе́сньми Того́, я́ко Созда́теля и Изба́вителя / благослови́те и превозноси́те во вся ве́ки.
Заве́са раздра́ся, распе́ншуся Тебе́, Спа́се наш, / и отдава́ше ме́ртвыя, я́же пожре́, смерть: / и ад обнажи́ся, Тебе́ зря в преиспо́дних земли́ бы́вша.
Где твое́ жа́ло есть, сме́рте; / где твоя́, а́де, ны́не побе́да? / Воскре́сшу Царю́, умертви́лся еси́ и поги́бл, не ктому́ ца́рствуеши: / Кре́пкий бо взят, я́же име́л еси́ свя́занныя.
Тецы́те ско́ро, возвести́те апо́столом Воскресе́ние, / мироно́сицам явле́йся ю́ноша веща́ше: / воскре́се Влады́ка, / и с Ним и́же от ве́ка ме́ртвии пресла́вно.
Ле́ты мно́гими слежа́й разсла́бленный, взыва́ше: / поми́луй мя, Изба́вителю, недоуме́нием содержи́ма. / Сей же повелева́ет ему́ взя́ти тща́тельно одр, и пра́во ступа́ти.
<Архангелу:> Я́ко невеще́ственных предводи́тель, архистрати́же сил, / с на́ми проси́ нам прегреше́ний избавле́ние, / исправле́ние же жития́, / и та́мошних наслажде́ние благ ве́чных.
<Благослови́м Отца́, и Сы́на, и Свята́го Ду́ха, Го́спода.>
Несозда́нное, непресеко́мое Существо́, Триипоста́сное Божество́, / Отца́ безнача́льна Бо́га, и Сы́на, и Ду́ха Свята́го / воспои́м согла́сно, серафи́мскую зову́ще стра́шную песнь.
<И ны́не и при́сно и во ве́ки веко́в, ами́нь.>
<Богородичен:> Сви́ток Тя дре́вле зря́ше Иса́иа, Присноде́во, / в не́мже пе́рстом О́тчим Сло́во безле́тное написа́ся, / от вся́каго безслове́сия спаса́ющее нас, / словесы́ Тя свяще́нными воспева́ющих.
<Хва́лим, благослови́м, покланя́емся Го́сподеви, / пою́ще и превознося́ще во вся ве́ки.>
<И Катавасия:> Сей нарече́нный и святы́й день, / Еди́н суббо́т Царь и Госпо́дь, / пра́здников пра́здник / и торжество́ есть торже́ств, / во́ньже благослови́м Христа́ во ве́ки. 
<Честне́йшую не поем.>
<Песнь 9.>
<Ирмос:> Свети́ся, свети́ся, / но́вый Иерусали́ме: / сла́ва бо Госпо́дня / на тебе́ возсия́. / Лику́й ны́не / и весели́ся, Сио́не. / Ты же, Чи́стая, красу́йся, Богоро́дице, / о воста́нии Рождества́ Твоего́.
<Припев:> Христо́с воскре́се из ме́ртвых.
О Боже́ственнаго, о любе́знаго, / о сладча́йшаго Твоего́ гла́са! / С на́ми бо нело́жно / обеща́лся еси́ бы́ти, / до сконча́ния ве́ка, Христе́: / Его́же, ве́рнии, / утвержде́ние наде́жди иму́ще, ра́дуемся.
<Припев:> Христо́с воскре́се из ме́ртвых.
О Па́сха ве́лия и свяще́ннейшая, Христе́! / О му́дросте, и Сло́ве Бо́жий, и си́ло! / Подава́й нам и́стее Тебе́ причаща́тися, / в невече́рнем дни Ца́рствия Твоего́.
<Припев:> Пресвята́я Богоро́дице, спаси́ нас.
Согла́сно, Де́во, Тебе́ блажи́м ве́рнии: / ра́дуйся, две́ре Госпо́дня: / ра́дуйся, гра́де одушевле́нный: / ра́дуйся, Ея́же ра́ди нам ны́не возсия́ свет, / из Тебе́ Рожде́ннаго из ме́ртвых Воскресе́ния.
<Припев:> Пресвята́я Богоро́дице, спаси́ нас.
Весели́ся и ра́дуйся боже́ственная две́ре Све́та: / заше́дый бо Иису́с во гроб возсия́, / просия́в со́лнца светле́е, / и ве́рныя вся озари́в, / Богора́дованная Влады́чице.
<Ин.>
<Ирмос:> На Сина́йстей горе́ ви́де Тя в купине́ Моисе́й, / неопа́льно огнь Божества́ заче́ншую во чре́ве: / Дании́л же Тя ви́де, го́ру несеко́мую: / жезл прозя́бший, Иса́иа взыва́ше, от ко́рене Дави́дова.
Иису́се, на Дре́ве возвыша́емь, совозне́сл еси́ нас, / и положи́вся во́лею во гро́бе, / из гробо́в ме́ртвыя воскреси́л еси́ вся, / пою́щия держа́ву Твою́ непостижи́мую, / и си́лу Твою́ непобеди́мую.
Красне́йший от гро́ба возсия́л еси́, / я́ко жени́х от черто́га, красне́йший Сло́ве, / и разруши́л еси́ а́да мра́чное, / и ю́зники изве́л еси́, согла́сно зову́щия: / сла́ва сла́ве Твое́й, / сла́ва, Иису́се Бо́же, воста́нию Твоему́.
Воздыха́ния же и сле́зы нося́щя, / с ми́ры во тща́нии всесвяты́й гроб достиго́ша жены́, / и Христо́ву учи́ми бя́ху ве́рою сла́вному воста́нию, / е́же пра́зднуем в ра́дости душе́вной веселя́щеся.
После́доваше здра́вие те́ла, / повеле́нию Твоему́, Христе́ / и ви́димь бя́ше пре́жде разсла́бленный, / теки́й со тща́нием, и одр нося́й, / на не́мже возлежа́ше ле́ты мно́гими, / песносло́вя мно́гую си́лу Твою́.
<Архангелу Михаилу:> Просвеще́ние нам испроси́, вели́кий Архистрати́же, / при́сно Све́ту вели́кому предстоя́й, / и умири́ нашу жизнь, / напа́стьми всегда́ змие́выми и обстоя́ньми жития́ / зы́блемую при́сно, достохва́льне.
<Слава:> Свет и Све́тове, Жизнь же и Жи́зни, сла́влю Тя всеблагоче́стно, / О́тче, Сло́ве и Ду́ше Святы́й, / Триипоста́сная Еди́нице, нераздели́мая держа́во, Божество́ несли́тное, / Свят, Свят, Свят, вопия́ с вы́шними си́лами.
<И ныне:> От светоно́сных про́йде ложе́сн Твои́х вели́кое Со́лнце Христо́с, / и мир просвети́, Пречи́стая, осия́ньми све́тлыми, и тму отъя́т преступле́ния: / те́мже пое́м Тя, я́ко вину́ всех до́брых, Богоневе́сто.
<Катавасия:> Свети́ся, свети́ся, / но́вый Иерусали́ме, / сла́ва бо Госпо́дня / на тебе́ возсия́. / Лику́й ны́не / и весели́ся, Сио́не. / Ты же, Чи́стая, красу́йся, Богоро́дице, / о воста́нии Рождества́ Твоего́.
<Таже,> Свят Госпо́дь Бог наш: <трижды, на глас 3.>
<Ексапостиларий. Самогласен:>
Пло́тию усну́в, / я́ко мертв, / Царю́ и Го́споди, / тридне́вен воскре́сл еси́, / Ада́ма воздви́г от тли, / и упраздни́в смерть: / Па́сха нетле́ния, / ми́ра спасе́ние. [Единожды.]
<Слава: другий.>
<Подобен:> Жены́ услы́шите:
Предста́ Человеколю́бец и всеще́дрый Госпо́дь О́вчей купе́ли, е́же исцели́ти неду́ги: / обре́те же челове́ка слежа́ща мно́гими ле́ты, и к нему́ возопи́: / возми́ одр, и иди́ на пути́ пра́выя.
<И ныне: тойже.>
<На хвалитех поставим стихов, 8. И поем стихиры воскресны, глас 3:>
Прииди́те вси язы́цы, / уразуме́йте стра́шныя та́йны си́лу: / Христо́с бо Спас наш, Е́же в нача́ле Сло́во, / распя́тся нас ра́ди, и во́лею погребе́ся, / и воскре́се из ме́ртвых, е́же спасти́ вся́ческая: / Тому́ поклони́мся.
Пове́даша вся чудеса́ / стра́жие Твои́, Го́споди, / но собо́р суеты́ испо́лни мздо́ю десни́цу их, / скры́ти мня́ше воскресе́ние Твое́, / е́же мир сла́вит: поми́луй нас.
Ра́дости вся испо́лнишася / воскресе́ния иску́с прии́мша: / Мари́я бо Магдали́на ко гро́бу прии́де, / обре́те а́нгела на ка́мени седя́ща, / ри́зами блиста́ющася и глаго́люща: / что и́щете жива́го с ме́ртвыми? / Несть зде, но воста́, я́коже рече́, / предваря́я вы в Галиле́и.
Во све́те Твое́м, Влады́ко, / у́зрим свет, Человеколю́бче: / воскре́сл бо еси́ из ме́ртвых, / Спасе́ние ро́ду челове́ческому да́руя: / да Тя вся тварь славосло́вит Еди́наго Безгре́шнаго, / поми́луй нас.
Песнь у́треннюю мироно́сицы жены́ / со слеза́ми приноша́ху Тебе́, Го́споди, / благоуха́ния бо арома́ты иму́ща, / гро́ба Твоего́ достиго́ша, / пречи́стое те́ло Твое́ пома́зати тща́щася. / А́нгел седя́й на ка́мени тем благовести́: / что и́щете жива́го с ме́ртвыми; / смерть бо попра́в воскре́се я́ко Бог, / подая́ всем ве́лию ми́лость.
Блиста́яся А́нгел на гро́бе Твое́м животво́рнем, / мироно́сицам глаго́лаше: / истощи́в гро́бы Изба́витель, плени́ а́да, / и воскре́се тридне́вен, / я́ко Еди́н Бог и Всеси́лен.
Во гро́бе Тя иска́ше, / прише́дши во еди́ну от суббо́т Мари́я Магдали́на, / не обре́тши же рыда́ше с пла́чем вопию́щи: / увы́ мне, Спа́се мой! / Укра́ден был еси́, всех Ца́рю. / Супру́г же живоно́сных а́нгел внутрь гро́ба вопия́ше: / что пла́чеши о же́но; / пла́чу, глаго́лет, я́ко взя́ша Го́спода моего́ от гро́ба, / и не вем, где положи́ша Его́. / Сия́ же обра́щшися вспять, / я́ко ви́де Тя, а́бие возопи́: / Госпо́дь мой и Бог мой, сла́ва Тебе́.
Евре́и затвори́ша во гро́бе Живо́т, / разбо́йник же отве́рзе язы́ком наслажде́ние, / зовы́й и глаго́ля: / И́же со мно́ю мене́ ра́ди распны́йся: / сообе́си ми ся на дре́ве, / и яви́ся мне на престо́ле со Отце́м седя́: / Той бо есть Христо́с Бог наш, / име́яй ве́лию ми́лость.
<Слава, глас 8:> Го́споди, разсла́бленнаго не купе́ль исцели́, / но Твое́ сло́во обнови́, / и ниже́ многоле́тный запя́т ему́ неду́г: / я́ко гла́са Твоего́ скоре́йшее де́йство показа́ся, / и неудобоноси́мую тя́жесть отве́рже, / и бре́мя одра́ понесе́, во свиде́тельство / мно́жества щедро́т Твои́х, сла́ва Тебе́.
<И ныне:> Преблагослове́нна еси́:
<Славословие великое. Тропарь воскресен, ектении, и отпуст, и исхождение в притвор.>
<Слава, и ныне: Стихира евангельская, глас 3:>
Магдали́не Мари́и / Спа́сово благовеству́ющей из ме́ртвых Воскресе́ние и явле́ние, / не ве́рующе же ученицы́, поноси́ми бы́ша о жестосе́рдии: / но зна́меньми воору́жшеся и чудесы́, / ко пропове́данию посыла́хуся, / и Ты у́бо, Го́споди, к нача́льному све́ту возне́слся еси́ Отцу́, / они́ же пропове́даша всю́ду сло́во, чудесы́ уверя́юще. / Те́мже просвети́вшеся те́ми, / сла́вим Твое́ е́же из ме́ртвых воскресе́ние, / человеколю́бче Го́споди.
<И поучение Студитово. И конечный отпуст. Час 1. На часех тропарь воскресен. По Трисвятом кондак Триоди:> Ду́шу мою́ Го́споди:
<На Литургии>
<Блаженна гласа, глас 3, на 4:>
Отве́ргша, Христе́, за́поведь Твою́, / пра́отца Ада́ма из рая́ изгна́л еси́: / разбо́йника же ще́дре испове́давша Тя на кресте́, / в онь всели́л еси́, зову́ща: / помяни́ мя, Спа́се, во ца́рствии Твое́м.
Воскре́с из ме́ртвых, совоскреси́л еси́ нас от страсте́й / воскресе́нием Твои́м, Го́споди: / сме́ртную же всю си́лу погуби́л еси́, Спа́се. / Сего́ ра́ди ве́рою Ти зове́м: / помяни́ и нас во ца́рствии Твое́м.
Тридне́вным Твои́м погребе́нием, / и́же во а́де умерщвле́нныя, я́ко Бог, оживотвори́вый, совоздви́гл еси́, / и нетле́ние всем, я́ко Благ, источи́л еси́ нам, ве́рою зову́щим всегда́: / помяни́ и нас во ца́рствии Твое́м.
Согре́шших нас сме́ртною осуди́л еси́ кля́твою, Живода́вче и Го́споди, / те́лом же Твои́м, безгре́шне Влады́ко, пострада́в, / сме́ртныя оживи́л еси́ зову́щия: / помяни́ и нас во ца́рствии Твое́м.
<И от канона песнь 6-я, на 4.>
<По входе тропарь воскресен, глас 3:>
Да веселя́тся небе́сная, / да ра́дуются земна́я; / я́ко сотвори́ держа́ву мы́шцею Свое́ю Госпо́дь, / попра́ сме́ртию смерть, / пе́рвенец ме́ртвых бысть; / из чре́ва а́дова изба́ви нас, / и подаде́ ми́рови ве́лию ми́лость.
<Слава, кондак Триоди, глас 3: Подобен:>
Ду́шу мою́, Го́споди, во гресе́х вся́ческих, / и безме́стными дея́ньми лю́те разсла́блену, / воздви́гни Боже́ственным Твои́м предста́тельством, / я́коже и разсла́бленнаго воздви́гл еси́ дре́вле, / да зову́ Ти, спаса́емь: / Ще́дрый, сла́ва Христе́, держа́ве Твое́й.
<И ныне, кондак Пасце, глас 8:>
А́ще и во гроб снизше́л еси́, Безсме́ртне, / но а́дову разруши́л еси́ си́лу, / и воскре́сл еси́, я́ко победитель, Христе́ Бо́же, / жена́м мироно́сицам веща́вый: ра́дуйтеся, / и Твои́м апо́столом мир да́руяй, / па́дшим подая́й воскресе́ние.
<Храма же Христова, и Богородицы, и святых, тропаря и кондака не глаголем.>
<Прокимен, глас 1:>
Бу́ди Го́споди ми́лость Твоя́ на нас, / я́коже упова́хом на Тя. <Стих:> Ра́дуйтеся пра́веднии о Го́споде: пра́вым подоба́ет похвала́.
<Апостол Деяний, зачало 23. [Деян. 9, 32 – 42.]>
Во дни о́ны, бысть Петру́, посеща́ющу всех, сни́ти и ко святы́м живу́щим в Ли́дде: Обре́те же та́мо челове́ка не́коего, и́менем Ене́а, от осми́ лет лежа́ща на одре́, и́же бе разсла́блен. И рече́ ему́ Петр: Ене́е, исцеля́ет тя Иису́с Христо́с, воста́ни с посте́ли твоея́. И а́бие воста́: И ви́деша его́ вси живу́щии в Ли́дде и во Ассаро́не, и́же обрати́шася ко Го́споду. Во Иоппи́и же бе не́кая учени́ца, и́менем Тави́фа, я́же сказа́ема глаго́лется, се́рна: сия́ бя́ше испо́лнена благи́х дел и ми́лостынь, я́же творя́ше. Бысть же во дни ты́я, боле́вшей ей умре́ти: омы́вше же ю́, положи́ша в го́рнице. Близ же су́щей Ли́дде Иоппи́и, ученицы́ слы́шавше, я́ко Петр есть в ней, посла́ша два му́жа к нему́, моля́ще его́ не облени́тися приити́ до них. Воста́в же Петр и́де с ни́ма, его́же прише́дша возведо́ша в го́рницу, и предста́ша ему́ вся вдови́цы пла́чуща, и показу́юща ри́зы и оде́жды, ели́ка творя́ше, с ни́ми су́щи, Се́рна. Изгна́в же вон вся Петр, прекло́нь коле́на помоли́ся, и обра́щься к те́лу, рече́: Тави́фо, воста́ни. Она́ же отве́рзе о́чи свои́, и ви́девши Петра́, се́де. Пода́в же ей ру́ку, воздви́же ю́, и призва́в святы́я и вдови́цы, поста́ви ю́ жи́ву. Уве́дано же бысть се по всей Иоппи́и, и мно́зи ве́роваша в Го́спода.
<Аллилуиа, глас 5:> Ми́лости Твоя́ Го́споди во век воспою́. <Стих:> Зане́ рекл еси́: в век ми́лость сози́ждется.
<Евангелие Иоанна, зачало 14. [Ин. 5, 1 – 15.]>
Во вре́мя о́но, взы́де Иису́с во Иерусали́м. Есть же во Иерусали́мех на О́вчей купе́ли, я́же глаго́лется евре́йски Вифесда́, пять притво́р иму́щи. В тех слежа́ше мно́жество боля́щих, слепы́х, хромы́х, сухи́х, ча́ющих движе́ния воды́. А́нгел бо Госпо́день на вся́ко ле́то схожда́ше в купе́ль, и возмуща́ше во́ду: и и́же пе́рвее вла́зяше по возмуще́нии воды́, здрав быва́ше, яце́м же неду́гом одержи́мь быва́ше. Бе же ту не́кий челове́к, три́десять и осмь лет имы́й в неду́зе свое́м. Сего́ ви́дев Иису́с лежа́ща, и разуме́в, я́ко мно́га ле́та уже́ имя́ше в неду́зе, глаго́ла ему́: хо́щеши ли цел бы́ти? Отвеща́ Ему́ неду́жный: ей, Го́споди, челове́ка не и́мам, да егда́ возмути́тся вода, вве́ржет мя в купе́ль: егда́ же прихожду́ аз, ин пре́жде мене́ сла́зит. Глаго́ла ему́ Иису́с: воста́ни, возми́ одр твой, и ходи́. И а́бие здрав бысть челове́к, и взем одр свой, и хожда́ше. Бе же суббо́та в той день. Глаго́лаху же жи́дове изцеле́вшему: суббо́та есть, и не досто́ит ти взя́ти одра́ твоего́. Он же отвеща́ им: И́же мя сотвори́ це́ла, Той мне рече́: возми́ одр твой и ходи́. Вопроси́ша же его́: кто есть Челове́к реки́й ти: возми́ одр твой и ходи́? Изцеле́вый же не ве́дяше, кто есть: Иису́с бо укло́нься, наро́ду су́щу на ме́сте. Пото́м же обре́те его́ Иису́с в це́ркви, и рече́ ему́: се здрав бысть, ктому́ не согреша́й, да не го́рше ти что бу́дет. И́де же челове́к, и пове́да иуде́ом, я́ко Иису́с есть, И́же мя сотвори́ це́ла.
<Вместо же Достойно: поем:>
А́нгел вопия́ше Благода́тней: / Чи́стая Де́во, ра́дуйся! / И па́ки реку́: ра́дуйся! / Твой Сын воскре́се / тридне́вен от гро́ба, / и ме́ртвыя воздви́гнувый: / лю́дие, весели́теся.
<Таже ирмос, глас 1:> Свети́ся, свети́ся, / но́вый Иерусали́ме: / сла́ва бо Госпо́дня / на тебе́ возсия́. / Лику́й ны́не / и весели́ся, Сио́не. / Ты же, Чи́стая, красу́йся, Богоро́дице, / о воста́нии Рождества́ Твоего́.
<Причастный:>
Те́ло Христо́во приими́те, исто́чника безсме́ртнаго вкуси́те. Другий: Хвали́те Го́спода с Небе́с, хвали́те Его́ в вы́шних.
<Подобает ведати, яко воследование разслабленнаго поется в Неделю, в понедельник: во вторник же отдается.>
== В ту́южде неде́лю ве́чера
<на> Го́споди воззва́х<: стихи́ры пра́здника 3: и Мине́и 3.>
<Стихи́ры пра́здника, гла́с 8.>
<Подо́бен:> О пресла́внаго чудесе́!
О пресла́внаго чудесе́! Творе́ц все́х плотоно́сец бы́в, в на́ше обнища́ естество́, хотя́ я́ко благоутро́бен, и с челове́ки пожи́в, чуде́с мно́жество евре́ом показа́. Те́мже исцели́ иногда́ разсла́бленнаго, ре́к ему́: возми́ о́др тво́й, в Вифесду́ прише́д.
Спа́се Бо́же мо́й и Го́споди, па́дшыя челове́ки воскреси́ти хотя́, на земли́ я́ко Челове́к обхожда́л еси́ исцеля́я все́х неду́ги, мно́гаго ра́ди благоутро́бия. Те́мже прише́д ко О́вчей купе́ли, це́ла воздви́гл еси́, иногда́ разсла́бленнаго, сло́вом Твои́м, три́десять о́смь ле́т лежа́ща.
За́вистию евре́и снеда́еми, благодея́нием Твои́м преблаги́й Го́споди, вину́ творя́ще, и неи́стовства разжже́нием, беззако́ннующе са́ми в зако́не при́сно, тебе́ иска́ху уби́ти вои́стинну Жи́знь, суббо́ты ра́ди, егда́ всего́ челове́ка показа́л еси́ Ты́ здра́ва, пре́жде разсла́бленна су́ща.
<Сла́ва, и ны́не: гла́с 5:>
При О́вчей купе́ли челове́к лежа́ше в не́мощи, и ви́дев Тя́ Го́споди, вопия́ше: челове́ка не и́мам, да егда́ возмути́тся вода́, вве́ржет мя́ в ню́: егда́ же прихожду́, и́н предваря́ет мя́, и прие́млет исцеле́ние, а́з же немощству́яй лежу́. И а́бие умилосе́рдився спа́с, глаго́лет к нему́: тебе́ ра́ди Челове́к бы́х, тебе́ ра́ди в пло́ть облеко́хся, и глаго́леши: челове́ка не и́мам. Возми́ о́др тво́й и ходи́. Вся́ Тебе́ возмо́жна, вся́ послу́шают, вся́ повину́ются: все́х на́с помяни́, и поми́луй Святы́й, я́ко Человеколю́бец.
<На стихо́вне стихи́ры, гла́с 3:>
Твои́м Кресто́м Христе́ Спа́се, сме́рти держа́ва разруши́ся, и диа́воля пре́лесть упраздни́ся: ро́д же челове́ческий ве́рою спаса́емый: пе́снь Тебе́ всегда́ прино́сит.
<Сти́х:> К Тебе́ возведо́х о́чи мои́:
Вече́рнюю пе́снь прино́сим Ти́ Христе́, с кади́лом и пе́сньми духо́вными: поми́луй Спа́се ду́шы на́шя.
<Сти́х:> Поми́луй на́с Го́споди, поми́луй на́с:
Му́ченичен: Ве́лия Креста́ Твоего́ Го́споди си́ла: водрузи́ бо ся на ме́сте, и де́йствует в ми́ре, и показа́ от ры́барей апо́столы, и от язы́к му́ченики, да мо́лятся о душа́х на́ших.
<Сла́ва, и ны́не, гла́с 1:>
Дла́нию пречи́стою созда́вый челове́ка, прише́л еси́ Благоутро́бне, неду́гующыя исцели́ти Христе́, разсла́бленнаго во О́вчей купе́ли сло́вом Твои́м возста́вил еси́: кровоточи́вой же боле́знь исцели́л еси́: ханане́и отрокови́цу стужа́емую поми́ловал еси́, и проше́ние со́тника не презре́л еси́. Сего́ ра́ди зове́м: всеси́льне Го́споди, сла́ва Тебе́.
<Та́же тропа́рь воскре́сен. И отпу́ст.>
=  Понедельник
==  В понеде́льник 4-я седми́цы по па́сце, на у́трени
<на> Бо́г госпо́дь: <тропа́рь воскре́сен, два́жды. Сла́ва: свята́го, а́ще и́мать. И ны́не: Богоро́дичен 1-й во гла́с тропаря́ свята́го. А́ще ли ни́, Сла́ва, и ны́не: Богоро́дичен 1-й гла́са.>
<По 1-м стихосло́вии, седа́лен, гла́с 3:>
Христо́с от ме́ртвых воста́, нача́ток усо́пших, перворожде́н тва́ри, и Соде́тель все́х бы́вших, истле́вшее естество́ ро́да на́шего в Себе́ Само́м обнови́. Не ктому́ сме́рте облада́еши: и́бо все́х Влады́ка держа́ву твою́ разруши́.
<Сти́х:> Го́споди, да не я́ростию Твое́ю обличи́ши мене́:
Живу́щи на земли́ душе́ моя́, пока́йся, пе́рсть во гро́бе не пое́т, согреше́ний не избавля́ет, возопи́й Христу́ Бо́гу: Сердцеве́дче, согреши́х, пре́жде да́же не осу́диши мя́, поми́луй мя́.
<Сти́х:> Ди́вен Бо́г во Святы́х свои́х, Бо́г Изра́илев:
<Му́ченичен:> Благоду́шие терпе́ния ва́шего, победи́ ко́зни злонача́льнаго врага́, страстоте́рпцы блаже́ннии. Сего́ ра́ди ве́чнаго сподо́бистеся блаже́нства: но моли́теся Го́сподеви, христолюби́вых люде́й спасти́ ста́до, му́ченицы су́ще и́стины.
<Сла́ва, и ны́не:>
Красоте́ де́вства Твоего́, и пресве́тлой чистоте́ Твое́й, Гаврии́л удиви́вся, вопия́ше Ти́ Богоро́дице: ку́ю Ти́ похвалу́ принесу́ досто́йную? что́ же возъимену́ю Тя́? Недоумева́ю? и ужаса́юся. Те́мже, я́коже повеле́н бы́х, вопию́ Ти: ра́дуйся Благода́тная.
<По 2-м стихосло́вии седа́лен, гла́с 3.>
<Подо́бен:> Красоте́ де́вства:
Разслабле́ние обрето́ша всетеле́сное разсла́бленнии, за́вистию стягне́ни в суббо́ту разсла́бленнаго стягну́тие помышля́юще, глаго́люще: не досто́ит цели́ти в суббо́ты, разоря́ти же оте́ческое суббо́ты поко́ище, зако́на Тебе́ не ве́дуще Влады́ку, и цели́теля ду́ш на́ших.
<Сла́ва, и ны́не: то́йже:>
<Та́же,> Воскресе́ние Христо́во: <Псало́м 50. Та́же кано́ны пра́здника со ирмосы́, на 8: и Мине́и, на 4. Конда́к и ексапостила́рий пра́здника.>
<На хвали́тех поста́вим стихи́, 4: и пое́м настоя́щыя стихи́ры Осмогла́сника, гла́с 3:>
Прииди́те вси́ язы́цы, уразуме́йте стра́шныя та́йны си́лу: Христо́с бо Спа́с на́ш, е́же в нача́ле Сло́во, распя́тся на́с ра́ди, и во́лею погребе́ся, и воскре́се из ме́ртвых, е́же спасти́ вся́ческая: Тому́ поклони́мся.
Мно́жицею песнопе́ние соверша́я, обрето́хся гре́х исполня́я, язы́ком у́бо пе́ние веща́я, душе́ю же безме́стная помышля́ю: но обоя́ испра́ви Христе́ Бо́же покая́нием, и поми́луй мя́.
<Му́ченичен:>
Святы́х страстоте́рпец па́мять, прииди́те лю́дие вси́ почти́м: я́ко позо́р бы́вше а́нгелом и челове́ком, побе́ды вене́ц от Христа́ прия́ша, и мо́лятся о душа́х на́ших.
<Сла́ва, и ны́не: гла́с 1:>
Непогребе́н мертве́ц сы́й разсла́бленный, ви́дев Тя́ возопи́: поми́луй мя́ Го́споди, я́ко о́др мо́й гро́б мне́ бы́сть. что́ ми приобре́тение живота́? Не тре́бую О́вчия купе́ли: не и́мам бо никого́же влага́юща мя́, возмуща́ющымся вода́м: но Тебе́ исто́чнику прихожду́ исцеле́ний, да и а́з со все́ми вопию́: всеси́льне Го́споди, сла́ва Тебе́.
<На стихо́вне стихи́ры, гла́с 3.>
<Подо́бен:> Ве́лия Креста́:
Зна́мений и чуде́с ви́дяще си́лу, за́вистию разсла́бленнии и си́льнии зло́бою не ве́роваху, я́ко Ты́ еси́ Сы́н Бо́жий и Строи́тель все́х, и разсла́бленнаго здра́ва показа́вый сло́вом.
<Сти́х:> Ми́лости Твоя́ Го́споди, во ве́к воспою́.
Ви́девше суббо́т храни́телие, разсла́бленнаго стя́гнута в суббо́ту, и душе́ю омрача́хуся: и не подоба́ет в суббо́ту цели́ти, и скверни́ти суббо́ту, не́гли я́ко зако́ннии кни́жницы, вопия́ху.
<Сти́х:> Я́ко ре́кл еси́: в ве́к ми́лость сози́ждется.
Суббо́т самоде́теля не ве́дуще Тя́ и Го́спода, суббо́ты храня́щии, о разсла́бленнаго стягну́тии ропта́ху, в суббо́ту бы́вшем, я́ко не добро́, глаго́люще, взя́ти о́др в де́нь суббо́тный.
<Сла́ва, и ны́не: гла́с 5:>
Взы́де Иису́с во Иерусали́м на О́вчую купе́ль, глаго́лемую иуде́йски Вифесда́, пя́ть притво́ров иму́щую, в те́х бо слежа́ше мно́жество немощству́ющих: А́нгел бо Бо́жий по вся́ ле́та сходя́, возмуща́ше ю́, и здра́вие подава́ше приступа́ющым ве́рою. И ви́дев Госпо́дь многовре́менна челове́ка, глаго́лет к нему́: хо́щеши ли здра́в бы́ти? Немощству́яй отвещава́ше: Го́споди, челове́ка не и́мам, да егда́ возмути́тся вода́, вве́ржет мя́ в купе́ль: враче́м изда́х все́ име́ние мое́, и ми́лости улучи́ти не сподо́бихся. Но Вра́чь ду́ш и теле́с глаго́лет к нему́: возми́ тво́й о́др и ходи́, пропове́дуя Мою́ си́лу, и ве́лию ми́лость в конце́х.
<Та́же:> Бла́го е́сть испове́датися: <ча́с пе́рвый. И отпу́ст.>
==  В понеде́льник ве́чера
<на> Го́споди воззва́х<: поста́вим стихо́в 6. И пое́м настоя́щыя два́ самогла́сна, повторя́юще пе́рвый. И Мине́и 3.>
<Гла́с 1:>
Дла́нию пречи́стою созда́вый челове́ка, прише́л еси́ Благоутро́бне, неду́гующыя исцели́ти Христе́: разсла́бленнаго во О́вчей купе́ли, сло́вом Твои́м возста́вил еси́: кровоточи́вой же боле́знь исцели́л еси́: ханане́и отрокови́цу стужа́емую поми́ловал еси́: и проше́ние со́тника не презре́л еси́. Сего́ ра́ди зове́м: всеси́льне Го́споди, сла́ва Тебе́. <[Два́жды.]>
Непогребе́н мертве́ц сы́й разсла́бленный, ви́дев Тя́ возопи́: поми́луй мя́ Го́споди, я́ко о́др мо́й гро́б мне́ бы́сть. Что́ ми приобре́тение живота́? Не тре́бую о О́вчия купе́ли: не и́мам бо никого́же влага́юща мя́, возмуща́ющымся вода́м. Но Тебе́ исто́чнику прихожду́ исцеле́ний, да и а́з со все́ми вопию́: всеси́льне Го́споди, сла́ва Тебе́.
<Сла́ва, и ны́не: гла́с 5:>
Взы́де Иису́с во Иерусали́м на О́вчую купе́ль, глаго́лемую иуде́йски Вифесда́, пя́ть притво́ров иму́щую: в те́х бо слежа́ше мно́жество немощству́ющих: Ангел бо Бо́жий по вся́ ле́та сходя́, возмуща́ше ю́, и здра́вие подава́ше приступа́ющым ве́рою, и ви́дев Госпо́дь многовре́менна челове́ка, глаго́лет к нему́: хо́щеши ли здра́в бы́ти? Немощству́яй отвещава́ше: Го́споди, челове́ка не и́мам, да егда́ возмути́тся вода́, вве́ржет мя́ в купе́ль: враче́м изда́х все́ име́ние мое́, и ми́лости улучи́ти не сподо́бихся. Но Вра́чь ду́ш и теле́с глаго́лет к нему́: возми́ тво́й о́др и ходи́, пропове́дуя Мою́ си́лу, и ве́лию ми́лость в конце́х.
<И а́бие,> Све́те ти́хий: <Проки́мен дне́.>
<На стихо́вне стихи́ры Осмогла́сника, гла́с 3:>
Просвети́шася вся́ческая Воскре́снием Твои́м Го́споди, и ра́й па́ки отве́рзеся: вся́ же тва́рь восхваля́ющи Тя́, пе́снь Тебе́ всегда́ прино́сит.
<Сти́х:> К Тебе́ возведо́х о́чи мои́:
Спаси́ мя Го́споди Бо́же мо́й, Ты́ бо все́х еси́ спасе́ние, бу́ря мя́ страсте́й смуща́ет, и бре́мя беззако́ний погружа́ет: да́ждь ми́ ру́ку по́мощи, и к све́ту возведи́ мя умиле́ния, я́ко еди́н Благоутро́бен и Человеколю́бец.
<Сти́х:> Поми́луй на́с Го́споди, поми́луй на́с:
<Му́ченичен:> Ве́лия му́ченик Твои́х Христе́ си́ла: во гробе́х бо лежа́т, и ду́хи прогоня́ют, и упраздни́ша вра́жию вла́сть, ве́рою Тро́ическою подви́гшеся по благоче́стии.
<Сла́ва и ны́не: гла́с 8:>
В притво́ре Соломо́нове, та́мо слежа́ше мно́жество немощству́ющих, и преполови́вшуся пра́зднику, обре́те Христо́с три́десять о́смь ле́т разсла́бленна лежа́ща, Влады́чним гла́сом глаго́лет к нему́: хо́щеши ли здра́в бы́ти? Немощству́яй отвещава́ше: Го́споди, челове́ка не и́мам, да егда́ возмути́тся вода́, вве́ржет мя́ в купе́ль. Он же глаго́лет к нему́: возми́ о́др тво́й, и ходи́, се́ здра́в бы́л еси́, ктому́ не согреша́й. Богоро́дицы моли́твами низпосли́ на́м ве́лию ми́лость.
Та́же, Ны́не отпуща́еши: <По> О́тче на́ш: <тропа́рь, и отпу́ст.>
=  Вторник
==  Во вто́рник четве́ртыя седми́цы на у́трени
<на> Бо́г Госпо́дь: <тропа́рь воскре́сный, два́жды. Сла́ва, и ны́не: Богоро́дичен.> 
По 1-м стихосло́вии, седа́лен, гла́с 3:
Пло́тию сме́рть вкуси́вый Го́споди, го́ресть сме́рти пресе́кл еси́ воста́нием Твои́м, и челове́ка на ню́ укрепи́вый, пе́рвыя кля́твы одоле́ние призыва́я, защи́тниче жи́зни на́шея, Го́споди, сла́ва Тебе́.
<Сти́х:> Го́споди, да не я́ростию Твое́ю обличи́ши мене́:
Доко́ле душе́ моя́, пребыва́еши во гресе́х? доко́ле прие́млеши покая́ния преложе́ние? Приими́ во уме́ су́д бу́дущий, возопи́й Го́сподеви: согреши́х, Безгре́шне, поми́луй мя́.
<Сти́х:> Ди́вен Бо́г во святы́х свои́х, Бо́г Изра́илев.
<Му́ченичен:> Сия́ете ве́рою пресве́тлая свети́ла святи́и, благоче́стия рачи́телие, страстоте́рпцы прехва́льнии: мучи́телей бо не убоя́вшеся ра́н, и́дольскую пре́лесть низложи́сте, побе́ду иму́ще непобеди́мую, Кре́ст и́стинный.
<Сла́ва, и ны́не: Богоро́дичен:>
Прибе́жище и си́ло Богоро́дице, держа́вная по́моще ми́ра, моли́твами Твои́ми спаса́й рабы́ Твоя́ от вся́кия ну́жды, еди́на благослове́нная.
<По 2-м стихосло́вии седа́лен, гла́с 3.>
<Подо́бен:> Красоте́ де́вства:
Разслабле́ние обрето́ша всетеле́сное разсла́бленнии, за́вистию стягне́ннии, в суббо́ту разсла́бленнаго стягну́тие помышля́юще, глаго́люще: не досто́ит цели́ти в суббо́ты, разоря́ти же оте́ческое суббо́ты поко́ище, зако́на Тебе́ не ве́дуще Влады́ку, и цели́теля ду́ш на́ших.
<Сла́ва, и ны́не: то́йже.>
Воскресе́ние Христо́во: <псало́м 50. Кано́ны пра́здника, со ирмосо́м на 8, и Мине́и на 4. Конда́к и ексапостила́рий пра́здника.>
<На хвали́тех поста́вим стихи́ 4, и пое́м настоя́щыя стихи́ры, повторя́юще пе́рвую, гла́с 3:>
Пове́даша вся́ чудеса́ стра́жие Твои́ Го́споди: но собо́р суеты́ испо́лни мздо́ю десни́цу и́х, скры́ти мня́ше Воскре́сние Твое́, е́же ми́р сла́вит: поми́луй на́с. <[Два́жды.]>
Разсе́янный мо́й у́м собери́ Го́споди, и олядене́вшее се́рдце мое́ очи́сти, я́ко Петру́ дая́й мне́ покая́ние, я́ко мытарю́ воздыха́ние, и я́ко блудни́це сле́зы, да ве́лиим гла́сом взыва́ю Ти́: Бо́же, спаси́ мя, я́ко еди́н Благоутро́бен и Человеколю́бец.
<Му́ченичен:> Царе́й и мучи́телей стра́х отри́нуша Христо́вы во́ини, и благодерзнове́нно и му́жески Того́ испове́даша все́х Го́спода Бо́га, и Царя́ на́шего: и мо́лятся непреста́нно о душа́х на́ших.
<Сла́ва, и ны́не: гла́с 8:>
Го́споди, разсла́бленнаго не купе́ль исцели́, но Твое́ сло́во обнови́, и ниже́ многоле́тный запя́т ему́ неду́г: я́ко гла́са Твоего́ скоре́йшее де́йство показа́ся, и неудобоноси́мую тя́жесть отве́рже, и бре́мя одра́ понесе́, во свиде́тельство мно́жества щедро́т Твои́х, сла́ва Тебе́.
<На стихо́вне стихи́ры, гла́с 3. Подо́бен:> Ве́лия Креста́:
Яви́ся разсла́бленным удесе́м сло́во Твое́, я́коже связа́ние Живоно́сное, животво́рче мо́й Сло́ве, его́же свиде́тельство, па́че наде́жди одра́ взя́тие: его́же повеле́н ноша́ше, слежа́в на не́м на мно́зе.
<Сти́х:> Ми́лости Твоя́ Го́споди, во ве́к воспою́.
Ра́дуяся исполня́ет повеле́ние разсла́бленный, Твоея́ всеси́льныя Влады́чния кре́пости, и о́др сво́й нося́ хожда́ше, и свиде́тельствуя взыва́ше: исцели́вый сие́ мне́ твори́ти повелева́ет.
<Сти́х:> Я́ко ре́кл еси́: в ве́к ми́лость сози́ждется.
В ле́тех мно́гих и времене́х слежа́й, поми́луй мя́, зове́т разсла́бленный удесы́, Свободи́телю Христе́, свя́зана недоуме́нием, и Спа́с о́др взя́ти повелева́ше, стягну́в у́ды.
<Сла́ва, и ны́не: гла́с 5:>
ПриО́вчей купе́ли, челове́к лежа́ше в не́мощи, и ви́дев Тя́ Го́споди, вопия́ше: челове́ка не и́мам, да егда́ возмути́тся вода́, вве́ржет мя́ в ню́. Егда́ же прихожду́, и́н предваря́ет мя́, и прие́млет исцеле́ние, а́з же немощству́яй лежу́. И а́бие умилосе́рдився Спа́с глаго́лет к нему́: тебе́ ра́ди Челове́к бы́х, тебе́ ра́ди в пло́ть облеко́хся, и глаго́леши челове́ка не и́мам. Возми́ о́др тво́й и ходи́. Вся́ Тебе́ возмо́жна, вся́ послу́шают, вся́ повину́ются, все́х на́с помяни́, и поми́луй Святы́й, я́ко Человеколю́бец.
<Та́же,> Бла́го е́сть испове́датися Го́сподеви: <Тропа́рь воскре́сен, и Богоро́дичен его́. И отпу́ст.>
==  Во вто́рник 4 седми́цы по па́сце, ве́чера
<нача́ло по обы́чаю, и кафи́сма рядова́я.>
<На> Го́споди воззва́х: <поста́вим стихо́в 6, и пое́м стихи́ры настоя́щыя 3, повторя́юще я́. Гла́с 4.>
<Подо́бен:> Го́споди, возше́д на кре́ст:
Наста́ преполове́ние дне́й, от спаси́тельнаго начина́емых воста́ния, Пятдеся́тницею же Боже́ственною печа́таемое, и све́тится све́тлости обою́ду иму́щее, и соединя́ющее обоя́, и приити́ сла́ве предъявля́ющее, Влады́чняго Вознесе́ния предпочита́ет.
Слы́ша и возвесели́ся Сио́н, благовести́вшуся Христо́ву Воскресе́нию: ве́рнии же его́ сы́нове возра́довашася Сего́ ви́девше, и омыва́юща Ду́хом скве́рну христоуби́йства: гото́вится торжеству́ющи, обои́х весе́лое преполове́ние.
Прибли́жися Боже́ственнаго изъоби́льное изли́тие на все́х, я́коже написа́ся, Ду́ха: предъузаконе́ние пропове́дует преполови́вшееся, по Христо́ве сме́рти и погребе́нии и Воскресе́нии, от Него́ да́нну су́щу ученико́м, нело́жному обеща́нию, Уте́шителево показу́ющу явле́ние.
<Сла́ва, и ны́не гла́с 6:>
Пра́зднику преполовля́ющуся, Твоего́ Христе́ Воскре́сния, и Боже́ственнаго прише́ствия Свята́го Твоего́ Ду́ха, соше́дшеся чуде́с Твои́х воспева́ем та́инства, во́ньже низпосли́ на́м ве́лию ми́лость.
<Вхо́д. Проки́мен дне́. Чте́ния три́:>
<Проро́чества Михе́ина чте́ние. [глава́ 4.]>
Та́ко глаго́лет Госпо́дь: от Сио́на изы́дет зако́н, и сло́во Госпо́дне из Иерусали́ма, и су́дит посреди́ люде́й мно́гих, и обличи́т язы́ки кре́пкия да́же на до́лзе, я́ко вси́ лю́дие по́йдут ки́йждо свои́м путе́м: мы́ же по́йдем и́менем Го́спода Бо́га на́шего в ве́к. Та́ко глаго́лет Госпо́дь Вседержи́тель: услы́шите хо́лми су́д Госпо́день, и де́бри основа́ния земли́, я́ко су́д Го́сподеви к лю́дем его́, и со Изра́илем сопри́тся, глаго́ля: лю́дие Мои́, что́ сотвори́х ва́м? или́ чи́м опеча́лих ва́с? отвеща́йте Ми́: зане́ возведо́х вы́ от земли́ Еги́петския, и из до́му рабо́ты изба́вих ва́с, и посла́х пред лице́м ва́шим Моисе́а и Ааро́на и Мариа́м. Лю́дие Мои́ [помяни́те у́бо], что́ совеща́ша на ва́с сопроти́внии? кто́ возвести́ тебе́? возвести́х бо тебе́, челове́че, что́ добро́, или́ что́ Госпо́дь и́щет от Тебе́, ра́зве твори́ти су́д, и люби́ти ми́лость, и гото́ву бы́ти, е́же ходи́ти с Го́сподем Бо́гом твои́м: зане́ в кре́пости возвели́чится Госпо́дь, и упасе́т ста́до Свое́ в ми́ре, да́же до коне́ц земли́.
<Проро́чества Иса́иина чте́ние. [глава́ 55.]>
Та́ко глаго́лет Госпо́дь: жа́ждущии иди́те на во́ду, и ели́цы не и́мате сребра́, ше́дше купи́те, и яди́те, пи́йте без сребра́ и цены́, вино́ и ту́к. Я́ко та́ко глаго́лет Госпо́дь Вседержи́тель ва́м: лю́дие Мои́, почерпи́те во́ду с весе́лием от исто́чник спасе́ния. И рече́ши в де́нь о́ный: воспо́йте Го́сподеви, призови́те и́мя Его́, возвести́те во язы́цех сла́вная его́: помяни́те, я́ко вознесе́ся и́мя Его́. Лю́дие Мои́, услы́шите Мене́, и сне́сте блага́я, и наслади́тся во благи́х душа́ ва́ша. Внуши́те уши́ма ва́шима, и после́дуйте путе́м Мои́м. Услы́шите Мене́, и жива́ бу́дет во благи́х душа́ ва́ша, и завеща́ю ва́м заве́т ве́чный, и призови́те. Внегда́ же а́ще прибли́житеся Мне́, да оста́вит нечести́вый пути́ своя́, и му́ж беззако́нный сове́ты своя́, и обрати́теся ко мне́, и поми́лую ва́с, и оста́влю грехи́ ва́шя. Не су́ть бо сове́ти Мои́, я́коже сове́ти ва́ши, ни я́коже путие́ ва́ши путие́ Мои́, глаго́лет Госпо́дь. Но я́коже отстои́т не́бо от земли́, та́ко отстои́т пу́ть Мо́й от путе́й ва́ших, и умышле́ния ва́ша от мы́сли Моея́. Я́коже бо а́ще сни́дет до́ждь, или́ сне́г с небесе́, и не возврати́тся отту́ду, до́ндеже упои́т зе́млю, и израсти́т, и прозя́бнет, и да́ст се́мя се́ющему, и хле́б в сне́дь: Си́це бу́дет глаго́л Мо́й, и́же а́ще изы́дет из у́ст Мои́х, не возврати́тся ко Мне́ то́щ, до́ндеже сконча́ет вся́, ели́ка восхоте́х, и испра́влю пути́ твоя́, и за́поведи Моя́. С весе́лием бо изы́дете, и с ра́достию научи́теся: го́ры бо и хо́лми возска́чут, жду́ще ва́с в ра́дости, и вся́ древа́ се́льная воспле́щут ве́твьми. И вме́сто дра́чия взы́дет кипари́с, вме́сто же кропи́вы взы́дет мирси́на: и бу́дет Госпо́дь во и́мя, и в зна́мение ве́чное, и не оскуде́ет, глаго́лет Госпо́дь Бо́г Святы́й Изра́илев.
<При́тчей чте́ние. [глава́ 9.]>
Прему́дрость созда́ себе́ до́м, и утверди́ столпо́в се́дмь. Закла́ своя́ же́ртвенная, и раствори́ в ча́ши свое́й вино́, и угото́ва свою́ трапе́зу. Посла́ своя́ рабы́, созыва́ющи с высо́ким пропове́данием на ча́шу, глаго́лющи: И́же е́сть безу́мен, да уклони́тся ко мне́. И тре́бующым ума́ рече́: прииди́те, яди́те мо́й хле́б и пи́йте вино́, е́же раствори́х ва́м. Оста́вите безу́мие, и жи́ви бу́дете: и взыщи́те ра́зума, да поживете́, и испра́вите ра́зум в ве́дении. Наказу́яй злы́я, прии́мет себе́ безче́стие: облича́яй же нечести́ваго, поро́чна сотвори́т себе́: обличе́ния бо нечести́вому ра́ны ему́. Не облича́й злы́х, да не возненави́дят тебе́: облича́й прему́дра, и возлю́бит тя́. Да́ждь прему́дрому вину́, и прему́дрший бу́дет: сказу́й пра́ведному, и приложи́т приима́ти. Нача́ло прему́дрости, стра́х Госпо́день, и сове́т святы́х ра́зум: разуме́ти бо зако́н, по́мысла е́сть блага́го. Си́м бо о́бразом мно́гое поживе́ши вре́мя и приложа́тся тебе́ ле́та живота́.
<Та́же, ектениа́:> Рце́м вси́: <и возгла́с. Та́же:> Сподо́би Го́споди: <Посе́м:> Испо́лним вече́рнюю:
<На стихо́вне стихи́ры самогла́сны, гла́с 1. Иоа́нна мона́ха:>
Пятдеся́тницы наста́ дне́й преполове́ние, в не́мже Христо́с обнажи́в малови́дно Боже́ственную си́лу, разсла́бленнаго стягну́ сло́вом, того́ от одра́ возста́вив, и Боголе́пно чудотворя́й в зда́нном те́ле, челове́ком дарова́ ве́чный живо́т, и ве́лию ми́лость.
<Сти́х:> Помяни́ со́нм Тво́й, его́же стяжа́л еси́ испе́рва.
Во святи́лище прише́л еси́ Прему́дросте Бо́жия, преполовля́ющуся пра́зднику, учя́ и облича́я непокори́выя иуде́и, фарисе́и и кни́жники, и вопия́ со дерзнове́нием к ни́м: жа́ждай да гряде́т ко Мне́, и пие́т во́ду живо́тную, и не вжа́ждет во ве́к: ве́руяй Мое́й бла́гости, ре́ки потеку́т из чре́ва его́ жи́зни ве́чныя. О бла́гости и благоутро́бия Твоего́ Христе́ Бо́же на́ш, сла́ва Тебе́!
<Гла́с 2.>
<Сти́х:> Бо́г же Ца́рь на́ш пре́жде ве́ка, соде́ла спасе́ние:
Егда́ преполове́ние пра́здника наста́, взы́де Иису́с во святи́лище, и уча́ше непокори́выя иуде́и, глаго́ля: жа́ждай да гряде́т ко Мне́, и пие́т во́ду живо́тную, ве́чную, и не вжа́ждется во ве́к. Ве́руяй в Мя́, ре́ки потеку́т из чре́ва его́, и име́ти бу́дет све́т живо́тный.
<Сла́ва, и ны́не: гла́с 8:>
Преполови́вшуся пра́зднику, уча́щу Ти́ Спа́се, глаго́лаху иуде́е: ка́ко Се́й ве́сть пи́смена, не учи́вся? Не разуме́юще, я́ко Ты́ еси́ Прему́дрость устро́ившая ми́р, сла́ва Тебе́.
<По> Ны́не отпуща́еши: <и по> О́тче на́ш:
<Тропа́рь, гла́с 8:>
Преполови́вшуся пра́зднику, жа́ждущую ду́шу мою́ благоче́стия напо́й вода́ми, я́ко все́м Спа́се возопи́л еси́: жа́ждай да гряде́т ко Мне́ и да пие́т, исто́чниче жи́зни на́шея Христе́ Бо́же, сла́ва Тебе́.
<Та́же иере́й:> Прему́дрость. <И отпу́ст по обы́чаю.>
=  Среда
==  В сре́ду Преполове́ния, на Утрени
<на> Бо́г Госпо́дь: <тропа́рь пра́здника, три́жды. По 1-м стихосло́вии седа́лен, гла́с 4. Подо́бен: Ско́ро> предвари́:
Все́х серде́ц помышле́ния ве́дый, посреде́ святи́лища ста́в взыва́ше лжи́вым глаго́ля и́стину: что́ и́щете уби́ти Мя́ животода́вца, пра́зднику преполовля́ющуся, вопия́ де́рзостно? Не на лица́ зря́ще су́д суди́те законопресту́пницы.
<Сла́ва, и ны́не: то́йже.>
<И чте́ние в толкова́нии Ева́нгелиа Иоа́нна.>
<По 2-м стихосло́вии седа́лен, гла́с 5.>
<Подо́бен:> Собезнача́льное Сло́во:
Влады́ка все́х во хра́ме стоя́, пра́зднику преполови́вшуся Пятдеся́тницы честны́я, евре́ем бесе́дуя, облича́ше я́ве в дерзнове́нии мно́зе, я́ко Ца́рь сы́й и Бо́г, мучи́тельство те́х де́рзостное: на́м же все́м да́рует за благоутро́бие, ве́лию ми́лость.
<Сла́ва, и ны́не: то́йже.>
<Та́же,> Воскре́сние Христо́во: <и псало́м 50.>
<Кано́на пра́здника два́ со ирмосы́ на 14. Пе́рвый со ирмосы́ на 8, вторы́й на 6. Последи́ же катава́сиа, ирмо́с втора́го кано́на, о́ба ли́ка вку́пе.>
<Кано́н, гла́с 4, Господи́на> Феофа́на, его́же краестро́чие сие́: Преполове́ние пра́здников превели́ких похвалю́.
<Пе́снь 1.>
<Ирмо́с:> Мо́ря чермну́ю пучи́ну, невла́жными стопа́ми, дре́вний пешеше́ствовав Изра́иль, крестообра́зными Моисе́овыма рука́ма, Амали́кову си́лу в пусты́ни победи́л е́сть.
Ве́лия я́же па́че ума́ Влады́ко, Боже́ственнаго Твоего́ воплоще́ния, благодея́ния сия́ют на́м, да́рове же и благода́ти, и Боже́ственныя све́тлости, благопода́тно истека́ющыя.
Прише́л еси́ Христе́, све́тлости Божества́ испуща́я, пра́здника посреде́ явле́нно: пра́здник бо ра́достный спаса́емых еси́, и спасе́ния на́шего хода́тай.
Прему́дрость, пра́вда, Го́споди, и избавле́ние у Бо́га Ты́ бы́л еси́ на́м, от земли́ к небе́сной преводя́ высоте́, и Ду́х Боже́ственный да́руя.
Пло́ть Твоя́ истле́ния во гро́бе не ви́де, Влады́ко, но я́ко соста́вися кроме́ се́мене, тле́ния не прия́т, после́дованию естества́, пресу́щественно не рабо́тавшая.
<Други́й кано́н,>
<творе́ние господи́на Андре́а Кри́тскаго, гла́с 8.>
<Пе́снь 1.>
<Ирмо́с:> Мо́ре огусти́л еси́:
Язы́цы восплещи́те, евре́и воспла́чите, животода́вец бо Христо́с, у́зы а́довы расто́рже, и ме́ртвыя воскреси́, и неду́ги исцели́ сло́вом: Се́й е́сть Бо́г на́ш, да́вый жи́знь ве́рующым во и́мя Его́.
Чу́до показа́л еси́, во́ду в вино́ преше́дшую, во Еги́пте ре́ки преложи́вый Влады́ко в кро́вь, и ме́ртвыя воскреси́л еси́, зна́мение сие́ второ́е сконча́в. Сла́ва Спа́се несказа́нному Твоему́ сове́ту: сла́ва истоща́нию Твоему́, и́мже обнови́л еси́ на́с.
Струя́ приснотеку́щая сы́й Го́споди жи́зни и́стинныя, Ты́ еси́ воскресе́ние на́ше: хотя́ труди́лся еси́ Спа́се мо́й, и во́лею вжа́ждался еси́, зако́ном естества́ повину́яся, и в Сиха́рь ше́д пло́тию, воды́ проси́л еси́ у самаряны́ни пи́ти.
Хле́бы благослови́л еси́, ры́бы умно́жил еси́, непостижи́мый Бо́же, и лю́ди насы́тил еси́ незави́стно, и исто́чник приснотеку́щий прему́дрость, жа́ждущым обеща́л еси́. Ты́ еси́ Спа́с Бо́г на́ш, да́вый живо́т ве́рующым во и́мя Твое́.
<Сла́ва: тро́ичен:>
Три́ собезнача́льны сла́влю и сопресто́льны, Отца́ безнача́льна Бо́га, и Сы́на собезнача́льна, и ду́ха соприсносу́щна Сы́ну, еди́но триипоста́сное Существо́: еди́но нача́ло пребезнача́льное пою́, безнача́льнаго Божества́ и Существа́ чту́.
<И ны́не: Богоро́дичен:>
Еди́на вмести́ла еси́ Зижди́теля Твоего́ Богороди́тельнице во чре́ве, и пло́тию родила́ еси́ неизрече́нно, и Де́ва пребыла́ еси́, ничто́же де́вству оскверни́вшуся. Сего́ Чи́стая, я́ко Сы́на Твоего́ и Бо́га непреста́нно моли́ о ста́де Твое́м при́сно.
<Катава́сиа:> Мо́ре огусти́л еси́, погрузи́вый со ору́жием го́рдаго фарао́на, и лю́ди спа́сл еси́ немо́кренно Го́споди, и вве́л еси́ я́ в го́ру святы́ни, вопию́щыя: пои́м Тебе́ Бо́гу на́шему пе́снь побе́дную, я́ко просла́вися.
<Пе́снь 3.>
<Ирмо́с:> Весели́тся о Тебе́ Це́рковь Твоя́ Христе́, зову́щи: Ты́ моя́ кре́пость Го́споди, и прибе́жище и утвержде́ние.
Во́д животво́рных исто́чники отве́рзл еси́ Це́ркви, а́ще кто́ жа́ждет, усе́рдно да прихо́дит и пие́т, вопия́ Бла́же.
От земли́ у́бо на не́бо вознести́ся, проявле́нно глаго́лал еси́: с небесе́ же Ду́ха посла́ти обеща́л еси́ Свята́го.
Естество́м животворя́й, и от Де́вы роди́выйся Госпо́дь, все́м ве́рным дарова́ безсме́ртие, я́ко Благоутро́бен.
<И́н.> 
<Ирмо́с:> Утверди́ся се́рдце мое́ во Го́споде:
Не и́же на лице́ су́д суди́те иуде́е, учя́ глаго́лаше Влады́ка, егда́ прии́де во святи́лище, я́коже пи́сано е́сть, преполови́вшуся зако́нному пра́зднику.
Не и́же на лице́ су́д суди́те иуде́е: Христо́с бо прии́де, Его́же нарица́ху проро́цы от Сио́на гряду́ща. и ми́р взыва́юща.
А́ще и словесе́м не ве́руете иуде́е, дело́м ве́руйте Влады́ки: что́ прельща́етеся, отмета́ющеся Свята́го, Его́же написа́ в зако́не Моисе́й?
А́ще месси́и вся́ко подоба́ет приити́ иуде́е, Христо́с же прии́де ны́не Месси́а: что́ прельща́етеся, отмета́ющеся Пра́веднаго, Его́же написа́ в зако́не Моисе́й?
<Сла́ва, тро́ичен:>
Тебе́ покланя́емся О́тче, безнача́льный Существо́м, пое́м безнача́льнаго Сы́на Твоего́, и Ду́ха благоче́стно Всесвята́го, я́ко еди́наго три́, естество́м Бо́га.
<И ны́не: Богоро́дичен:>
Еди́н от Тро́ицы сы́й бы́в, пло́ть ви́делся еси́, не прело́жь Го́споди существа́, ниже́ опали́в Ро́ждшия нетле́нное чре́во, Бо́г сы́й ве́сь и о́гнь.
<Катава́сиа:> утверди́ся се́рдце мое́ во Го́споде, вознесе́ся ро́г мо́й в Бо́зе мое́м, разшири́шася на враги́ моя́ уста́ моя́, возвесели́хся о спасе́нии Твое́м.
<Седа́лен, гла́с 8. Подо́бен:> Прему́дрости Сло́ва:
Стоя́ посреде́ святи́лища, преполовля́ющуся боже́ственно пра́зднику, жа́ждай взыва́л еси́, да гряде́т ко Мне́ и пие́т: пия́й бо от сея́ Боже́ственныя Моея́ воды́, ре́ки из чре́ва источи́т веле́ний Мои́х: а и́же ве́рует в Мя́, по́сланнаго от Боже́ственнаго Роди́теля, со Мно́ю просла́вится. Сего́ ра́ди вопие́м Ти́: сла́ва Тебе́ Христе́ Бо́же, я́ко бога́тно излия́л еси́ во́ды Твоего́ человеколю́бия рабо́м Твои́м.
<Сла́ва, и ны́не: Подо́бен:>
Прему́дрости во́ду и жи́зни, источа́я ми́рови, все́х Спа́се призыва́еши почерпсти́ спасе́ния во́ды: Боже́ственный бо зако́н Тво́й прии́м челове́к, в себе́ угаша́ет пре́лести у́глие, отону́дуже во ве́ки не вжа́ждет, ни преста́нет насыще́ния Твоего́ Влады́ко Царю́ Пренебе́сный. Сего́ ра́ди сла́вим держа́ву Твою́ Христе́ Бо́же, прегреше́ний оставле́ние прося́ще низпосла́ти бога́тно рабо́м Твои́м.
<Пе́снь 4.>
<Ирмо́с:> Вознесе́на Тя́ ви́девши Це́рковь на Кресте́, со́лнце пра́ведное, ста́ в чи́не свое́м, досто́йно взыва́ющи: сла́ва си́ле Твое́й Го́споди.
Растерза́в сме́рти врата́ си́лою Твое́ю, пути́ жи́зни сказа́л еси́, безсме́ртия же две́ри отве́рзл еси́, ве́рою зову́щым: сла́ва си́ле Твое́й Го́споди.
Преполове́ние все́х и коне́ц име́яй, и нача́ла я́ко безнача́лен обдержа́й, ста́л еси́ посреде́ вопия́: Боже́ственных Богому́дрии прииди́те даро́в наслади́теся.
Я́ко Бо́г и все́х име́яй вла́сть, я́ко си́лен держа́ву низложи́в сме́рти, посла́ти обеща́лся еси́ Христе́ Ду́ха Свята́го, от Отца́ происходя́щаго.
<Богоро́дичен:>
Дае́ши бога́тно благода́ть Тебе́ пою́щым, и из Тебе́ ро́ждшагося преве́чнаго Сло́ва, Ма́ти неискусобра́чная, прегреше́ний оставле́ние си́м прося́щи, Пречи́стая.
<И́н.>
<Ирмо́с:> Проро́к Авваку́м:
А́ще месси́и подоба́ет приити́: Месси́а же Христо́с е́сть, беззако́ннии, что́ не ве́руете Ему́? Се́ прии́де, и свиде́тельствует, я́же То́й твори́т: во́ду вино́ сотвори́, разсла́бленнаго сло́вом стягну́.
Не разуме́юще писа́ний, прельща́етеся вси́ вы́ евре́и беззако́ннии: вои́стинну бо прии́де Христо́с, и все́х просвети́, и в ва́с показа́ мно́гая зна́мения, и чудеса́, и всу́е отрица́етеся и́стиннаго живота́.
Еди́но де́ло показа́х ва́м, и вси́ уже́ дивите́ся, взыва́ше иуде́ем Христо́с. Вы́ обре́зуете и в суббо́ту челове́ка, рече́: Мене́ же что́ оклевета́ете про́чее, воздви́гшаго сло́вом разсла́бленнаго?
Дела́ сотвори́х мно́гая, и ко́его ра́ди де́ла ка́мением биете́ Мя? Иуде́ем Христо́с, облича́я, взыва́ше: еда́ зане́ челове́ка здра́ва всего́ сло́вом сотвори́х, не суди́те на лице́ челове́цы.
Во апо́столех де́йствуяй, и во проро́цех Са́м почива́яй с Ду́хом, безнача́льное рожде́ние Оте́ческаго естества́ Христе́, язы́ки к позна́нию возве́л еси́ зна́меньми Твои́ми.
<Сла́ва: тро́ичен:>
Тро́ице неразде́льная Еди́нице, безнача́льне О́тче, Сы́не и Ду́ше Святы́й, во Еди́нице Тро́ица равноче́стная, сопресто́льная, животворя́щая, несозда́нный Бо́же, спаса́й воспева́ющыя Тя́, и изба́ви от бе́д и скорбе́й.
<И ны́не: Богоро́дичен:>
Во чре́ве Твое́м, Бо́га неопи́санно вмести́вшая, Богоневе́сто Де́во Ма́ти Чи́стая, не преста́й моля́щи о на́с, я́ко да Тобо́ю изба́вимся от обстоя́ний, к Тебе́ бо при́сно прибега́ем.
<Катава́сиа: ирмо́с:> Проро́к Авваку́м у́мныма очи́ма прови́де Го́споди, прише́ствие Твое́, те́м и вопия́ше: от ю́га прии́дет Бо́г, сла́ва си́ле Твое́й, сла́ва снизхожде́нию Твоему́.
<Пе́снь 5.>
<Ирмо́с:> Ты́ Го́споди мо́й, све́т в ми́р прише́л еси́, све́т святы́й, обраща́яй из мра́чна неве́дения, ве́рою воспева́ющыя Тя́.
Боже́ственных пра́здников преполове́ния дости́гше, соверше́нною боже́ственною доброде́телию обучи́тися потщи́мся Богому́дрии.
Я́ко вои́стинну свяще́нное настоя́щее торжество́ преполове́ние: превели́ких бо пра́здников ко́рень, и све́тится обою́ду.
<Богоро́дичен:>
у́м арха́нгельский не мо́жет разуме́ти Твое́ неизрече́нное из Де́вы и пречи́стое рождество́, Спа́се Многоми́лостиве.
<И́н. Ирмо́с:> Го́споди Бо́же на́ш, ми́р да́ждь на́м:
Чудесы́ украси́л еси́ апо́столы Твоя́, дивесы́ возвели́чил еси́ ученики́, во все́м ми́ре просла́вив Спа́се на́ш, и да́в и́м Ца́рствие Твое́.
Вся́ просвети́ша земли́ концы́ ученицы́, чудесы́ и уче́ньми, и разли́чными о́бразы сло́во пропове́давше, Христе́ Спа́се, Ца́рствия Твоего́.
Хвалу́ возсыла́ем Ца́рствию Твоему́, пе́ние же Тебе́ прино́сим, на́с ра́ди на земли́ яви́вшемуся, и ми́р просвети́вшему, и Ада́ма воззва́вшему.
<Сла́ва: тро́ичен:>
Сла́ва Тебе́, О́тче Святы́й, Бо́же нерожде́нне: сла́ва Тебе́, Сло́ве безле́тне единоро́дне: сла́ва Тебе́, Ду́ше Боже́ственне и сопресто́льне, и единосу́щне Отцу́ и Сы́ну.
<И ны́не: Богоро́дичен:>
Бы́сть чре́во Твое́ свята́я трапе́за, иму́щая небе́сный хле́б: от него́же вся́к яды́й не умира́ет, я́коже рече́ все́х Богороди́тельнице Пита́тель.
<Катава́сиа:> Го́споди Бо́же на́ш, ми́р да́ждь на́м: Го́споди Бо́же на́ш, стяжи́ ны́: Го́споди, ра́зве Тебе́ ино́го не ве́мы, и́мя Твое́ имену́ем.
<Пе́снь 6.>
<Ирмо́с:> Пожру́ Ти со гла́сом хвале́ния Го́споди, Це́рковь вопие́т Ти́, от бесо́вския кро́ве очи́щшися, ра́ди ми́лости от ре́бр Твои́х исте́кшею кро́вию.
Преполове́ние Пятдеся́тницы наста́ дне́сь, отсю́ду Боже́ственныя у́бо Па́схи, Боже́ственнейшею све́тлостию озари́вшееся, отону́дуже Уте́шителевою благода́тию сия́ющее.
Глаго́лал еси́ в Хра́ме Христе́ предстоя́, иуде́йским собо́ром Свою́ сла́ву открыва́я, и предъявля́я сро́дство к Роди́телю.
<Богоро́дичен:>
Бу́ди ми́ предста́тельница, и стена́ неруши́мая, от мирски́х мя́ собла́знов избавля́ющая, еди́на Богороди́тельнице, и боже́ственным светоли́тием освеща́ющая.
<И́н. Ирмо́с:> Я́ко во́ды морски́я:
Вся́ содержа́й концы́, возше́л еси́ Иису́се, и учи́л еси́ во святи́лищи наро́ды сло́ву и́стины, пра́зднику преполовля́ющуся, я́коже Иоа́нн вопие́т.
Отве́рзл еси́ устне́ Твои́ Влады́ко, пропове́дал еси́ ми́рови безле́тнаго Отца́, и Всесвята́го Ду́ха, сро́дное обо́их храня́ и по воплоще́нии.
Де́ло О́тчее соверши́л еси́, де́лы уве́рил еси́ словеса́ Твоя́, исцеле́ния соверша́я Спа́се, и зна́мения, разсла́бленнаго исправля́я, прокаже́нныя очища́я, и ме́ртвыя воскреша́я.
Безнача́льный Сы́н нача́ло бы́сть, прие́м е́же по на́м вочелове́чися, и посреде́ пра́здника уча́ше, глаго́ля: притецы́те ко исто́чнику приснотеку́щему, жи́знь почерпи́те.
<Сла́ва: Тро́ичен:>
Еди́но в Тро́ице Божество́, Существо́ триипоста́сное, несозда́нное, неразде́льное вси́ сла́вим, Отца́, и Сы́на, и Свята́го Ду́ха, я́ко три́ су́щее, и еди́но.
<И ны́не: Богоро́дичен:>
Де́ву по рождестве́ пое́м Тя́, Де́ву и Ма́терь сла́вим Тебе́ еди́ну, Чи́стая Богоневе́сто Отрокови́це, из Тебе́ бо вои́стинну Бо́г воплоти́ся, обнови́в на́с.
<Катава́сиа:> Я́ко во́ды морски́я Человеколю́бче, волна́ми жите́йскими обурева́юся. Те́мже я́ко Ио́на, та́ко вопию́ Ти: возведи́ от тли́ живо́т мо́й, благоутро́бне Го́споди.
<Конда́к, гла́с 4. Подо́бен:> Вознесы́йся:
Пра́зднику зако́нному преполовля́ющуся, все́х Тво́рче Влады́ко, к предстоя́щым глаго́лал еси́ Христе́ Бо́же: прииди́те и почерпи́те во́ду безсме́ртия. Те́мже Тебе́ припа́даем, и ве́рно вопие́м: щедро́ты Твоя́ да́руй на́м, Ты́ бо еси́ исто́чник жи́зни на́шея.
<И́кос:> Олядене́вшую мою́ ду́шу прегреше́ний беззако́ньми тече́ньми Твои́х крове́й напо́й, и покажи́ плодоно́сну доброде́тельми: Ты́ бо ре́кл еси́ все́м, е́же приходи́ти к Тебе́, Сло́ве Бо́жий Всесвяты́й, и во́ду нетле́ния почерпа́ти, живу́ю же и очища́ющую грехи́, пою́щих сла́вное и Боже́ственное Твое́ воста́ние, подая́ Благи́й с высоты́ сше́дшую вои́стинну ученико́м Твои́м Ду́ха кре́пость, Тебе́ Бо́га ве́дущым: Ты́ бо еси́ исто́чник жи́зни на́шея.
<Синакса́рий Мине́и. Та́же настоя́щий синакса́рий.>
<Стихи́:> Ста́в науча́ет, посреде́ пра́здника,
Христо́с Месси́а среде́ учи́телей.
В сре́ду разсла́бленнаго, пра́здник преполове́ния Пятдеся́тницы пра́зднуем, по́чести ра́ди вели́кою двою́ дни́ пра́зднику, Па́схи, глаго́лю, и Пятдеся́тницы, я́ко обою́ соединя́ющу и совокупля́ющ. Бы́сть же си́й та́ко: по е́же соде́лати Христу́ на разсла́бленном чу́до преесте́ственное, иуде́и у́бо о разсла́бленном соблажня́ющеся, и́бо в суббо́ту соде́яся, иска́ху Его́ уби́ти. Бежи́т у́бо в Галиле́ю, и в та́мошних гора́х пребыва́я, пятию́ хле́бы и двои́ ры́бу чудоде́йствует, пя́ть ты́сящ муже́й прекорми́, ра́зве же́н и дете́й. Пото́м же ку́щ потче́нию наста́вшу [вели́к же и то́й пра́здник у иуде́й], во Иерусали́м восхо́дит, и обхожда́ше сокрове́нно. В преполове́нии же пра́здника сего́, во святи́лище входя́ уча́ше: святи́лище же е́сть Еди́ному Бо́гу оби́телище, иде́же любо́вь и ми́р, иде́же ве́ра и целому́дрие водворя́ется. Сего́ ра́ди и святи́телю Бо́жию служа́щу Бо́гови, ми́рну подоба́ет бы́ти и кро́тку, не крадли́ву, не льсти́ву, не сребролюби́ву: да пре́жде Бо́га в свою́ ду́шу всели́т, пото́м же и лю́ди по о́бразу и по пути́ своему́ счета́ет. Мо́жется же нарещи́ и коего́ждо ве́рнаго душа́, святи́лище преочище́нно бы́вши: иде́же бо вселю́ся в вы́ и похожду́, глаго́лет Госпо́дь. И вси́ Его́ уче́нию дивля́хуся, зави́дяще Ему́ глаго́лаху: ка́ко Се́й ве́сть, писа́нием не научи́вся? Но́вый бо Ада́м сы́й, ве́дяше я́коже и пе́рвый о́н: вся́кия прему́дрости бя́ше преиспо́лнен, и я́коже Бо́г. Па́ки, ропта́ху у́бо вси́, и к Его́ уби́йству бе́ша вси́ устремля́ющеся. Христо́с же обличе́ния на ня́ употребля́я, я́ко о суббо́те у́бо сваря́щыяся глаго́лаше: что́ Мя и́щете уби́ти? Они́ же глаго́лаху: бе́са ли и́маши, кто́ Тя хо́щет уби́ти? О́н же па́ки к пре́дним простира́ется: а́ще о зако́не сварите́ся, глаго́ля, что́ на Мя́ ярите́ся, зане́ всего́ челове́ка в суббо́ту здра́ва сотвори́х? Моисе́ю и сия́ законополага́ющу разруша́ти ю́, внегда́ обре́зания ра́ди глаго́лет. Мно́га у́бо и́м о се́м бесе́довав, и показа́в Себе́ да́теля зако́ну и Отцу́ ра́вна. И па́че в после́дний де́нь вели́кий пра́здника, ка́мением быва́ет мета́емь от ни́х, но ка́мень Тому́ отню́д не косну́ся. Егда́ и мимоходя́ отту́ду, обрета́ет челове́ка от рожде́ния сле́па, и очеса́ ему́ да́рует. Ве́домо же, я́ко три́ бя́ху у иуде́й преве́лии пра́здницы. Пе́рвый, Па́сха, и́же у́бо соверша́ется в пе́рвом ме́сяце, воспомина́ние име́я, е́же в Чермно́м мо́ри прехожде́ния. Вторы́й же, Пятдеся́тница, е́же в пусты́ни пребыва́ние, по преше́ствии Чермна́го мо́ря помина́яй: пятдеся́т бо дни́й пребыва́ху в пусты́ни, до́ндеже зако́н Моисе́ов прии́мут, еще́ же и за по́честь числа́ седми́чнаго, че́стну у ни́х су́щу. Тре́тий же те́м пра́здник, тру́б и се́нниц потче́ния, помина́ние творя́ще ски́нии, ю́же во о́блаце горы́ ви́дев Моисе́й, пе́рвым древоде́лем Веселе́илом водрузи́в поста́ви, я́же и в седмию́ сотворя́ема бя́ше дни́й, сноше́нию плодо́в па́мять иму́щи, и упокое́ния пусты́ннаго. Егда́ же твори́му тому́ пра́зднику, ста́в Ииису́с вели́ким гла́сом воззва́: а́ще кто́ жа́ждет, да гряде́т ко Мне́ и пие́т. Елма́ у́бо во учи́тельстве то́м Христо́с Месси́ю Себе́ показа́, хода́тай и примири́тель на́ш бы́в, и ве́чнаго Отца́ Своего́. Тоя́ ра́ди вины́ настоя́щий пра́здник пра́зднующе, и средопятдеся́тницу имену́юще, Месси́ю воспева́ем Христа́, и честно́е е́же от обою́ двою́ вели́кою пра́зднику представля́юще. Сего́ же ра́ди мню́ и самаряны́ни по не́м пра́зднику пра́зднуется, зане́ и та́мо о Месси́и Христе́ мно́гая сказа́шася, и о воде́ и о жа́жди, я́коже зде́ во евангели́сте Иоа́нне, слепа́го па́че самаряны́ни предлежи́т. Неизче́тною ми́лостию Твое́ю Христе́ Бо́же на́ш, поми́луй на́с. Ами́нь.
<Пе́снь 7.>
<Ирмо́с:> В пещи́ Авраа́мстии о́троцы Перси́дстей, любо́вию благоче́стия па́че, не́жели пла́менем опаля́еми взыва́ху: благослове́н еси́ в хра́ме сла́вы Твоея́ Го́споди.
Кре́постию Спа́се сме́ртную разо́рь си́лу, стезю́ жи́зни показа́л еси́ челове́ком, благода́рно Тебе́ зову́щым благослове́н еси́ в хра́ме сла́вы Твоея́ Го́споди.
Пло́ть нося́ща ви́дяще, не разуме́ша собо́ри евре́йстии Сло́ве Тя́ Бо́жии: но мы́ Тебе́ воспева́ем: благослове́н еси́ в хра́ме сла́вы Твоея́ Го́споди.
<Богоро́дичен:>
Вы́шняго освяще́нное боже́ственное селе́ние, ра́дуйся! Тобо́ю бо даде́ся ра́дость Богоро́дице, вопию́щым: благослове́на Ты́ в жена́х еси́, Пренепоро́чная Влады́чице.
<И́н. Ирмо́с:> Халде́йская пе́щь:
Пло́тски потруди́лся еси́, упокое́ние все́х: во́лею вжада́лся еси́, исто́чниче чуде́с: воды́ проси́л еси́, во́ду жи́зни Иису́се возвеща́яй.
Самаряны́ни Го́споди жене́ бесе́довал еси́, облича́я безу́мие беззако́нных евре́ев: она́ у́бо ве́рова Сы́на бы́ти Бо́жия, си́и же отверго́шася.
Во́ду живу́ю истека́ющую, во́ду безсме́ртия, исто́чник присноживу́щий пода́ти обеща́л еси́, ве́рою Ду́х Тво́й прие́млющым Спа́се, от Отца́ происходя́щий.
Пятьми́ хле́бы препита́л еси́, ты́сящы а́лчущих, и насыще́ния оста́нки, в други́я ты́сящы Спа́се умно́жил еси́, показу́я сла́ву Твою́ свяще́нным ученико́м.
Яды́й Те́ло Твое́, жи́в бу́дет во ве́ки, и пия́й Кро́вь Твою́, в Тебе́ пребу́дет Спа́се мо́й, и Ты́ в не́м пребыва́еши, и воскреси́ши его́ в после́днее мгнове́ние.
удиви́л еси́ Влады́ко Твое́ смотре́ние, уве́рив чудесы́ Боже́ственную вла́сть, неду́ги изгна́л еси́, ме́ртвыя воскреси́л еси́, и слепы́я просвети́л еси́ я́ко Бо́г.
Прокаже́нныя очи́стил еси́, хромы́я испра́вил еси́, разсла́бленныя стягну́л еси́, кровоточи́вую исцели́вый: ше́ствовал еси́ по пучи́не, показа́в сла́ву Твою́ свяще́нным ученико́м.
<Сла́ва, тро́ичен:>
Покланя́емся Твоему́ Го́споди Пречи́стому Отцу́, и благода́ти Ду́ха, ю́же Твои́м апо́столом Бо́г сы́й разда́вый, посыла́я и́х на про́поведь.
<И ны́не: Богоро́дичен:>
Во чре́ве Твое́м вмести́ла еси́ невмести́маго Сло́ва, от Твои́х сосе́ц дои́ла еси́ ми́ру Пита́теля, на объя́тии носи́ла еси́ Содержи́теля на́шего, Богороди́тельнице Чи́стая.
<Катава́сиа:> Халде́йская пе́щь, огне́м распала́емая, ороша́шеся Ду́хом, Бо́жиим предстоя́нием, о́троцы поя́ху: благослове́н еси́ Бо́же оте́ц на́ших.
<Пе́снь 8.>
<Ирмо́с:> Руце́ распросте́р Дании́л, льво́в зия́ния в ро́ве затче́: о́гненную же си́лу угаси́ша, доброде́телию препоя́савшеся, благоче́стия рачи́тели о́троцы взыва́юще: благослови́те вся́ дела́ Госпо́дня Го́спода.
Красе́н из гро́ба воста́в, Божества́ сла́вою укра́шен, апо́столом Твои́м Го́споди яви́лся еси́, Ду́ха обеща́яся те́м посла́ти де́йство, вопию́щым: благослови́те вся́ дела́ Госпо́дня Го́спода.
Умертви́в а́да я́ко Бо́г живонача́льнейший, все́м источи́л еси́ живо́т ве́чный, его́же ны́не вообража́ют я́вственнее, светоно́сных дне́й си́х ра́дости, вопию́щым: благослови́те вся́ дела́ Госпо́дня Го́спода.
Лучы́, я́ко Со́лнце Христе́ пра́вды яви́вся, ми́ру посла́л еси́ апо́столы Твоя́, нося́щыя Тебе́ све́т непостижи́мый, и неве́дения мглу́ очища́ющыя и вопию́щыя: благослови́те вся́ дела́ Госпо́дня Го́спода.
<Богоро́дичен:>
Се́ ны́не оскуде́ я́ве от Иу́дина пле́мене кня́зь и во́ждь: Ты́ бо Всенепоро́чная родила́ еси́, пре́жде обеща́нное ча́яние язы́ков, Христа́ Бо́га, Ему́же пое́м: благослови́те вся́ дела́ Госпо́дня Го́спода.
<И́н. Ирмо́с:> А́нгели и небеса́, на престо́ле:
Прииди́те ви́дите лю́дие, на престо́ле сла́вы воспева́емаго, от люде́й беззако́нных ху́лимаго, и ви́дяще по́йте в проро́цех Месси́ю предрече́ннаго.
Ты́ еси́ вои́стинну Христо́с, в ми́р се́й прише́дый, из Него́же спасе́ние и оставле́ние оте́ческих согреше́ний: Ты́ еси́ вои́стинну живо́т, в Тя́ ве́ровавшым.
Прему́дрость Бо́жия, преполови́вшуся пра́зднику, я́коже пи́сано е́сть, во святи́лищи предста́ и уча́ше, я́ко вои́стинну Се́й бя́ше Месси́а Христо́с, И́мже спасе́ние.
В суббо́тах Христо́с, и по вся́ дни́ пока́зоваше зна́мений дела́, исцеля́я су́щыя в неду́зех разли́чных: но прельще́ннии лю́дие я́ростию распыха́хуся.
Разсла́бленнаго, глаго́лет, в ле́тех же мно́зех лежа́щаго, в суббо́ту Се́й исцели́, и преступи́ зако́н, иуде́и Христа́ го́рько укоря́ху.
Не Моисе́й ли ва́м зако́н да́вый, повелева́ет обре́затися, и в суббо́ту му́жа обре́зуете, да не ка́ко зако́н оте́ческий разори́тся, Христо́с иуде́ем глаго́лаше.
Неблагода́рни всегда́ в пусты́ни жи́вшии, Благоде́теля за́вистию прогне́ваху, ху́ляще, дви́жуще непра́ведныя язы́ки, тще́тным поуча́ющеся.
Благослови́м Отца́, и Сы́на, и Свята́го Ду́ха, Го́спода.
<Тро́ичен:> Еди́н Бо́г у́бо Тро́ица, Отцу́ не преступи́вшу в сыновство́, ниже́ Сы́ну прело́жшуся во исхожде́ние: но сво́йтвенная и обоя́, Све́т Бо́га, три́ прославля́ю во ве́к.
<Богоро́дичен:>
Ка́ко родила́ еси́, рцы́, от Отца́ безле́тно просия́вшаго, и со Святы́м Ду́хом воспева́емаго? Или́ я́ко ве́сть еди́н благоволи́вый из Тебе́ роди́тися, Богоро́дице.
<Та́же:> Хва́лим, благослови́м:
<Катава́сиа:> А́нгели и небеса́ на престо́ле сла́вы седя́щаго, и я́ко Бо́га непреста́нно сла́вимаго, благослови́те, по́йте и превозноси́те во вся́ ве́ки.
<Честне́йшую: не стихосло́вится.>
<Пе́снь 9.>
<Ирмо́с:> Ка́мень нерукосе́чный от несеко́мыя горы́ Тебе́ Де́во, краеуго́льный отсече́ся Христо́с, совокупи́вый разстоя́щаяся естества́ те́м веселя́щеся, Тя́ Богоро́дице велича́ем.
Но́вому и чи́стому жи́тельству, от Христа́ научи́вшеся, сие́ да́же до конца́ сохрани́ти поле́зно вси́ потщи́мся я́ко да Свята́го Ду́ха прише́ствие восприи́мем.
Ты́ мое́ сме́ртное Жизнода́вче, обложе́нием безсме́ртия, и нетле́ния благода́тию обле́к Спа́се, совоскреси́л еси́, и Отцу́ приве́л еси́, вре́менную мою́ разруши́в бра́нь.
В небе́сное па́ки житие́ зва́ни бы́вше, хода́тайства си́лою истощи́вшагося да́же и до ра́бия о́браза, и на́с возне́сшаго, Сего́ досто́йно возвели́чим.
<Богоро́дичен:>
Я́ко ко́рень, исто́чник и вину́ нетле́ния, Тебе́ Де́во вси́ ве́рнии уве́девше, похвала́ми почита́ем: Ты́ бо ипоста́сное безсме́ртие на́м источи́ла еси́.
<И́н. Ирмо́с:> Чу́жде ма́терем де́вство:
Пра́зднику преполовля́ющуся иуде́йскому, возше́л еси́ Спа́се мо́й во святи́лище Твое́, и науча́л еси́ все́х чудя́хуся же иуде́е, и отку́ду Се́й ве́сть пи́смена не научи́вся, глаго́лаху.
Исцеле́ния дарова́ний Изба́витель мо́й источа́я, сотворя́ше чудеса́ и зна́мения, прогоня́ неду́ги, целя́ немощству́ющыя: но иуде́е неи́стовствовахуся мно́жеством чуде́с Его́.
Непокори́выя иуде́и Изба́витель мо́й облича́я, вопия́ше: не суди́те на лице́, но пра́веден су́д суди́те: и́бо зако́н и в суббо́ту обре́зоватися повелева́ет вся́кому челове́ку.
Бо́льшая чуде́с ученико́м Твои́м Спа́се, я́коже обеща́в пода́л еси́, посла́в в язы́ки пропове́дати сла́ву Твою́: они́ же ми́рови пропове́даху Твое́ Воскресе́ние, благода́ть и воплоще́ние.
А́ще челове́ка обре́зуете в суббо́ту, да не ка́ко разори́тся зако́н: ны́не на Мя́ что́ гне́ваетеся, я́ко челове́ка всего́ здра́ва сотвори́х сло́вом? по пло́ти вы́ су́дите, глаго́лет иуде́ем Христо́с.
Суху́ю исцели́вый ру́ку сло́вом, изсо́хшую дре́вле зе́млю моего́ се́рдца, исцели́в Сло́ве, покажи́ мя плодоно́сна, да соде́лаю и а́з Спа́се, плоды́ в покая́нии те́пле.
Прокаже́нное мое́ се́рдце очи́стив, и души́ моея́ Сло́ве о́чи просвети́вый, на одре́ боле́зни мя́ лежа́ща испра́ви, я́коже разсла́бленнаго возста́вил еси́ на одре́ лежа́щаго.
<Сла́ва: тро́ичен:>
Чу́жде е́сть беззако́нным сла́вити безнача́льную Тро́ицу, Отца́, и Сы́на же, и Свята́го Ду́ха, несозда́нное вседержа́ние, И́мже ве́сь ми́р созда́ся держа́вою кре́пости Ея́.
<И ны́не: Богоро́дичен:>
Вмести́ла еси́ во чре́ве Твое́м Де́во Ма́ти, еди́наго от Тро́ицы Христа́ Жизнода́вца, Его́же пое́т вся́ тва́рь, и трепе́щут го́рнии престо́ли: Того́ моли́ Всеблаже́нная, спасти́ ду́шы на́шя.
<Катава́сиа:> Чу́жде ма́терем де́вство, и стра́нно де́вам деторожде́ние: на Тебе́ Богоро́дице, обоя́ устро́ишася. Те́м Тя́ вся́ племена́ земна́я непреста́нно велича́ем.
<Ексапостила́рий. Подо́бен:> Не́бо звезда́ми:
Ча́шу име́яй неистощи́мых даро́в, да́ждь ми́ почерпсти́ во́ду во оставле́ние грехо́в, я́ко содержи́мь е́смь жа́ждею, Благоутро́бне еди́не Ще́дре. <[Три́жды].>
<На хвали́тех,> Вся́кое дыха́ние: <поста́вим стихи́ 4. И пое́м подо́бны пра́здника 3, повторя́юще 1, гла́с 4.>
<Подо́бен:> Я́ко до́бля:
Прему́дрость, и си́ла, О́тчее сия́ние, Сло́во присносу́щное и Сы́н Бо́жий, во святи́лище прии́де пло́тию, и уча́ше иуде́йския лю́ди, жесто́кия и неблагода́рныя, и удивля́хуся прему́дрости бога́тству, вопию́ще: отку́ду ве́сть писмена́, ни от кого́же учи́вся? <[Два́жды.]>
Кни́жником затыка́ше уста́, иуде́и облича́ше Месси́а Госпо́дь, вопия́ к ни́м: не на лице́ законопресту́пницы, я́ко непра́веднии суди́те, в суббо́ту бо Аз разсла́бленнаго воздви́гнух. Те́мже Госпо́дь суббо́ты е́смь и зако́на, что́ и́щете Мене́ уби́ти, уме́ршыя воздви́гшаго?
Навуфе́а ка́мением поби́ша, лю́тии и законопресту́пнии, иуде́йское собра́ние неблагода́рное: Иса́ию же пило́ю древя́ною растро́ша, в ка́л му́драго Иереми́ю вверго́ша, Го́спода же на Кре́ст возне́сше взыва́ху: хра́м разоря́яй, спаси́ Себе́, и уве́руем.
<Сла́ва, и ны́не, гла́с 4. Анато́лиа.>
Просвети́вшеся бра́тие, Воскресе́нием Спа́са Христа́, и дости́гше преполове́ния пра́здника Влады́чня, прии́скренно сохрани́м за́поведи Бо́жия, да досто́йни бу́дем и Вознесе́ние пра́здновати, и прише́ствие получи́ти Свята́го Ду́ха.
<Славосло́вие вели́кое. По Трисвято́м тропа́рь пра́здника. Ектении́, и отпу́ст. И ча́с 1-й.>
<На Литурги́и блаже́нна от кано́на пра́здника, 4-го гла́са, пе́снь 3 на 4, и 8-го гла́са, пе́снь 6 на 4. По вхо́де тропа́рь пра́здника. Сла́ва, и ны́не: Конда́к. Проки́мен, гла́с 3.> Ве́лий Госпо́дь на́ш, и ве́лия кре́пость Его́, и ра́зума Его́ не́сть числа́. <И до отда́ния. Сти́х:> Хвали́те Го́спода я́ко бла́г псало́м: Бо́гови на́шему да услади́тся хвале́ние.
<Апо́стол Дея́ний, зача́ло 34:> Па́вел и Варна́ва прибего́ста во гра́ды Ликао́нския: <Аллилу́иа, гла́с 1:> Помяни́ со́нм Тво́й, его́же стяжа́л еси́ испе́рва. <Сти́х:> Бо́г же Ца́рь на́ш пре́жде ве́ка, соде́ла спасе́ние посреде́ земли́.
<Ева́нгелие Иоа́нна, зача́ло 26:> В преполове́ние Пятдеся́тницы: <На Литурги́и пое́м и на отда́ние Преполове́ния, вме́сто Досто́йно, ирмо́с:> Чу́жде ма́терем де́вство: <[В про́чыя> же дни́ пое́м. Свети́ся: и до отда́ния.] <Прича́стен:> Яды́й Мою́ Пло́ть, и пия́й Мою́ Кро́вь, во Мне́ пребыва́ет, и Аз в не́м, рече́ Госпо́дь. Аллилу́иа, <три́жды. На трапе́зе утеше́ние бра́тии.>
<Пра́зднуется же се́й пра́здник дне́й 8.> 
==  В сре́ду преполове́ния ве́чера
<обы́чная кафи́сма.>
<На> Го́споди воззва́х: <стихи́ры пра́здника 3, гла́с 4.>
<Подо́бен:> Зва́нный свы́ше:
Предразори́вый держа́ву сме́рти Христе́, сме́ртию Твое́ю, жи́знь пода́л еси́ челове́ком, в сла́вном воста́нии Твое́м, совоздви́гнувый ро́д челове́ческий, снизхожде́нием Твои́м. Те́мже благода́рственную хвалу́ Тебе́ пое́м, пра́здник пра́зднующе тридне́внаго и светоно́снаго Твоего́ Воскресе́ния, во́ньже преполове́ние всечестны́х ны́не дни́й на́м все́м просия́, Иису́се Жизнода́вче, Благоде́телю ду́ш на́ших.
Пре́жде честна́го Креста́ Твоего́, и стра́сти, чуде́с пресла́вная соверша́яй в лю́дех, я́коже пи́сано е́сть посреде́ пра́здника зако́ннаго ста́л еси́ Христе́ Всеси́льне, и все́м возопи́л еси́: а́ще кто́ жа́ждет, ко Мне́ самохо́тне да прихо́дит, и воды́ Боже́ственныя пи́во да почерпе́т, и жи́зненныя во́ды: жи́зни бо во́ду и си́лы прему́дрости Аз все́м подаю́, я́ко хотя́ челове́ком уподо́бихся, я́ко Человеколю́бец.
Я́ко на одре́ мя лежа́ща боле́зни, согреше́ний мои́х, Христе́ Многоми́лостиве, и разсла́блена удесы́, я́ко за вели́кую Человеколю́бия пучи́ну, челове́к во́лею бы́в, ны́не неви́димо мя́ я́коже разсла́бленнаго воздви́гни, и стезя́ми Боже́ственных за́поведей Твои́х тещи́ благопоспеши́: и́же пре́жде стра́сти, лю́дем Спа́се евре́йским, чуде́с мно́жествы предстоя́, я́ко Бо́г сы́й во́лею стра́ждеши пло́тию.
<И мине́и 3. Сла́ва: свята́го, а́ще е́сть: а́ще ли ни́,> 
<Сла́ва, и ны́не: пра́здника, гла́с 2:>
Егда́ прише́л еси́ во святи́лище Христе́ Бо́же, преполови́вшуся пра́зднику, тогда́ лю́ди учи́л еси́, вопия́: ве́руяй в Мя́, а́ще и у́мрет, жи́в бу́дет. Иуде́е распыха́хуся, с фарисе́и и саддуке́и и кни́жники, глаго́люще: кто́ е́сть Се́й, И́же глаго́лет хулы́? не помышля́юще, я́ко Ты́ еси́ пре́жде все́х ве́к, со Отце́м и Ду́хом сла́вимый: Бо́же на́ш, сла́ва Тебе́.
<Проки́мен дне́.>
<На стихо́вне стихи́ра воскре́сна, гла́с 3:>
Стра́стию Твое́ю Христе́, омрачи́вый со́лнце, и све́том Твоего́ Воскресе́ния, просвети́вый вся́ческая, приими́ на́шу вече́рнюю пе́снь Человеколю́бче.
<Сти́х:> К Тебе́ возведо́х о́чи мои́:
<Стихи́ра апо́стольская:> Во всю́ зе́млю изы́де веща́ние ва́ше святи́и апо́столи, и́дольскую пре́лесть разори́сте, Богоразу́мие пропове́давше: се́й до́брый по́двиг ва́ш е́сть блаже́ннии. Те́мже пое́м и славосло́вим ва́шя па́мяти.
<Сти́х:> Поми́луй на́с Го́споди, поми́луй на́с:
<Му́ченичен:> Му́ченицы Твои́ Го́споди, ве́рою утве́рждшеся, наде́ждею укрепи́вшеся, любо́вию Креста́ Твоего́ душе́вно соедини́вшеся, вра́жие мучи́тельство разруши́ша, и улучи́вше венцы́, со безпло́тными мо́лятся о душа́х на́ших.
<Сла́ва>, и ны́не: гла́с 3. Ге́рмана:
Преполови́вшуся пра́зднику, сла́вим посреде́ земли́ спасе́ние Соде́лавшаго. Посреде́ у́бо двою́ разбо́йнику, Живо́т на Дре́ве ви́сяше, и ху́лящему у́бо молча́ше, ве́рующему же вопия́ше: дне́сь со Мно́ю бу́деши в раи́. Сни́де во гро́б, плени́ а́да, и воскре́се тридне́вен, спаса́яй ду́шы на́шя.
<Тропа́рь свята́го, а́ще е́сть: а́ще ли ни́, то́чию пра́здника.>
<Ектениа́, и отпу́ст.>
=  Четверг
==  В четверто́к 4-я седми́цы по Па́сце, на Утрени,
<на> Бо́г Госпо́дь: <тропа́рь пра́здника три́жды.>
<По 1-м стихосло́вии седа́лен, гла́с 3.>
<Подо́бен:> Красоте́ де́вства:
Вся́ челове́ческая восприи́м, вся́ на́ша присво́ив, на Кресте́ пригвозди́тися благоволи́л еси́ Тво́рче мо́й, сме́рть изво́ливый претерпе́ти я́ко Челове́к, да челове́чество от сме́рти изба́виши я́ко Бо́г. Те́мже я́ко Жизнода́вцу вопие́м Ти́: сла́ва Христе́ Воскресе́нию Твоему́.
<Сти́х:> Во всю́ зе́млю изы́де веща́ние и́х:
Апо́стол Твои́х па́мять Го́споди, уясни́л еси́ я́ко Всеси́лен, зане́ укрепи́л еси́ и́х, стра́сти Твоя́ подража́ти: победи́ша му́жески велиа́рову си́лу, те́мже и прия́ша исцеле́ний дарова́ния. Те́х моли́твами Человеколю́бче, ми́р пода́ждь лю́дем Твои́м.
<Сти́х:> Ди́вен Бо́г во святы́х Свои́х, Бо́г Изра́илев.
<Му́ченичен:> Обле́кшеся во всеору́жие Христо́во, и оде́явшеся во ору́жие ве́ры, ополче́ния вра́жия му́жески низложи́сте: усе́рдно бо наде́ждею жи́зни, претерпе́сте вся́ мучи́телей преще́ния же и ра́ны. Те́мже и венцы́ прия́сте, му́ченицы Христо́вы, терпеливоду́шнии.
<Сла́ва, и ны́не: Богоро́дичен:>
Проро́цы пропове́даша, апо́столи научи́ша, му́ченицы испове́даша, и мы́ ве́ровахом, Богоро́дицу тя́ вои́стинну святу́ю. Те́мже и велича́ем Рождество́ Твое́ несказа́нное.
<По 2-м стихосло́вии седа́лен, гла́с 8.>
<Подо́бен:> Прему́дрости сло́ва:
Стоя́ посреде́ святи́лища, преполовля́ющуся боже́ственно пра́зднику, жа́ждай, взыва́л еси́, да гряде́т ко Мне́ и пие́т: пия́й бо от сея́ Боже́ственныя Моея́ воды́, ре́ки из чре́ва источи́т веле́ний Мои́х, а и́же ве́рует в Мя́, по́сланнаго от Боже́ственнаго Роди́теля, со Мно́ю просла́вится. Сего́ ра́ди вопие́м Ти́: сла́ва Тебе́ Христе́ Бо́же, я́ко бога́тно излия́л еси́ во́ды Твоего́ человеколю́бия рабо́м Твои́м. <[Два́жды].>
Воскресе́ние Христо́во: <Псало́м 50. Кано́н пра́здника со ирмосы́ на 8: и Мине́и на 4. Конда́к и ексапостила́рий пра́здника.>
<На хвали́тех стихи́ры Осмогла́сника, гла́с 3:>
Во све́те Твое́м Влады́ко, у́зрим све́т Человеколю́бче: воскре́сл бо еси́ из ме́ртвых, спасе́ние ро́ду челове́ческому да́руяй, да Тя́ тва́рь вся́ славосло́вит еди́наго безгре́шнаго, поми́луй на́с. <[Два́жды.]>
Христо́вы за́поведи непоро́чно сохра́ншии святи́и апо́столи, ту́не прия́сте, ту́не подава́ете, исцеля́юще стра́сти ду́ш и теле́с на́ших. Те́мже иму́ще дерзнове́ние, Того́ моли́те, поми́ловатися душа́м на́шым.
Я́ко свети́ла в ми́ре сия́ете, и по сме́рти святи́и му́ченицы, по́двигом до́брым подвиза́вшеся. Те́мже иму́ще дерзнове́ние, Христа́ моли́те, поми́ловатися душа́м на́шым.
<Сла́ва, и ны́не, гла́с 4:>
Го́споди, пре́жде честна́го Твоего́ Креста́, пра́зднику преполови́вшуся, во святи́лище вше́л еси́, иуде́и со дерзнове́нием учя́, Моисе́ем и в зако́не Тобо́ю законоположе́нным, ужаса́ющеся же Христе́ Твоея́ прему́дрости неизрече́нному та́инству, е́же на Тя́ ропта́нию в себе́ за́вистию поуча́хуся: ка́ко Се́й ве́сть пи́смена не учи́вся? Не ве́дяще Тебе́ Спа́са ду́ш на́ших.
<На стихо́вне стихи́ры, и́хже краегране́сие:>
<Средопятдеся́тницы. Гла́с 2.>
<Подо́бен:> До́ме Евфра́фов:
Ве́лий еси́ Царю́, и ве́лия Твоя́ держа́ва: вельми́ бо обнища́в, вели́ких дарова́ний вселе́нную испо́лнил еси́.
<Сти́х:> Помяни́ со́нм Тво́й, его́же стяжа́л еси́ испе́рва.
Ста́л еси́ в хра́ме источа́я Твоя́ струи́, пра́зднику преполови́вшуся, и напая́я жа́ждущыя Боже́ственною Благода́тию, благоутро́бне.
<Сти́х:> Бо́г же Ца́рь на́ш пре́жде ве́ка:
Спасти́ мя восхоте́в, воплоти́лся еси́ пресла́вно от Де́вы неискусобра́чныя, и посреде́ хра́ма Твоего́ благода́ть мне́ источи́л еси́.
<Сла́ва, и ны́не: гла́с 8. Иоа́нна мона́ха:>
Преполови́вшуся пра́зднику пре́жде стра́сти, и сла́внаго Воскре́сния Твоего́ Го́споди, бы́л еси́ учя́ Бла́же во святи́лищи непокори́выя иуде́и, и фарисе́и, и кни́жники, и вопия́ к ни́м: жа́ждай да гряде́т ко Мне́ и пие́т: ве́руяй в Мя́, воды́ жи́зни Ду́ха Боже́ственнаго ре́ки потеку́т от чре́ва его́: о неизрече́нныя прему́дрости Твоего́ хвале́ния! И́же вся́ исполня́яй Бо́же на́ш, сла́ва Тебе́.
==  В четверто́к ве́чера
<на Го́споди воззва́х: стихи́ры подо́бны пра́здника, 3: и Мине́и 3.>
<Пра́здника, гла́с 5. Подо́бен:> Ра́дуйся:
Яви́ся светоявле́нное и кра́сное, Спа́сова Воскре́сния дне́сь преполове́ние всесвято́е, я́ко полу́дне све́тлое, уясня́ющее ми́р Боже́ственными благода́тьми Христо́ва воста́ния, осиява́ющее чудеса́ нетле́ния, облистава́ет зна́мения, и показу́ет на высоту́ Вознесе́ние, явля́ет многорачи́тельное Ду́ха прише́ствие, Пятьдеся́тницы всечестны́я светле́йшее торжество́. Те́мже и подае́т душа́м на́шым ми́р и ве́лию ми́лость.
Я́ко Боже́ственныя сла́вы река́, пра́зднику ны́не преполови́вшуся, Госпо́дь струи́ благоутро́бия все́м подава́я, вопие́т: жа́ждай да гряде́т ко Мне́, и пие́т те́пле. Исто́чник бо сострада́ния, и ми́лости пучи́на Са́м сы́й, источа́ет ми́рови оставле́ние, омыва́ет прегреше́ния, и очища́ет неду́ги: спаса́ет Воскре́сние Его́ пра́зднующих, покрыва́ет любо́вию почита́ющих е́же со сла́вою Вознесе́ние Его́, и подае́т душа́м на́шым ми́р и ве́лию ми́лость.
Посреде́ святи́лища ста́в, неопи́санный Бо́г же и Госпо́дь: Бо́г бо бя́ше естество́м, а́ще и на́с ра́ди вочелове́чився, опи́сан яви́ся те́лом, все́м источа́ше живото́чныя глаго́лы, все́м глаго́ля: ду́шы очи́стите, и зно́я страсте́й охлади́те, да не ка́ко лиша́тся пития́ челове́цы. Боже́ственную бо благода́ть да́рую, безсме́ртнаго и лу́чшаго и вы́шняго Ца́рствия, сопричасти́тися Мне́ Созда́телю, и просла́витися.
<Сла́ва, и ны́не: гла́с 6.>
Пра́зднику преполовля́ющуся Твоего́ Христе́ Воскресе́ния, и Боже́ственнаго прише́ствия Свята́го Твоего́ Ду́ха, сше́дшеся чуде́с Твои́х воспева́ем та́инства: во́ньже низпосли́ на́м ве́лию ми́лость.
<На стихо́вне стихи́ры Осмогла́сника, гла́с 3:>
Дре́во преслуша́ния ми́рови сме́рть возрасти́, дре́во же Креста́ живо́т и нетле́ние. Те́мже Тебе́ покланя́емся распе́ншемуся Го́споду, да зна́менается на на́с све́т лица́ твоего́ Го́споди.
<Сти́х:> К Тебе́ возведо́х о́чи мои́:
Твои́м Кресто́м Христе́ Спа́се, сме́рти держа́ва разруши́ся, и диа́воля пре́лесть упраздни́ся: ро́д же челове́ческий ве́рою спаса́емый, пе́снь Тебе́ всегда́ прино́сит.
<Сти́х:> Поми́луй на́с Го́споди, поми́луй на́с:
<Му́ченичен:> Ве́лия Креста́ Твоего́ Го́споди си́ла: водрузи́ бо ся на ме́сте, и де́йствует в ми́ре, и показа́ от ры́барей апо́столы, и от язы́к му́ченики, да мо́лятся о душа́х на́ших.
<Сла́ва, и ны́не: гла́с 8. Иоа́нна мона́ха:>
Преполови́вшуся пра́зднику, пре́жде стра́сти и сла́внаго Воскре́сния Твоего́ Го́споди, бы́л еси́ учя́ Бла́же во святи́лищи непокори́выя иуде́и, и фарисе́и, и кни́жники, и вопия́ к ни́м: жа́ждай да гряде́т ко Мне́ и пие́т, ве́руяй в Мя́, воды́ жи́зни, Ду́ха Боже́ственнаго ре́ки потеку́т от чре́ва его́. О неизрече́нныя прему́дрости Твоего́ хвале́ния! И́же вся́ исполня́яй Бо́же на́ш, сла́ва Тебе́.
=  Пятница
==  В пято́к преполове́ния на Утрени
<по 1-м стихосло́вии, глаго́лем настоя́щыя седа́льны, гла́с 3.>
<Подо́бен:> Красоте́ де́вства:
Кре́ст и сме́рть пострада́ти изво́ливый, среди́ тва́ри се́й водрузи́л еси́: егда́ благоволи́л еси́ Спа́се, те́ло Твое́ пригвозди́ти, тогда́ и со́лнце лучы́ скры́. Сия́ и разбо́йник зря́, на Кресте́ Тя́ воспе́: помяни́ мя, вопия́, Спа́се, и ве́ровав прия́т ра́й.
<Сти́х:> Возноси́те Го́спода Бо́га на́шего:
Непостижи́мое распя́тия, и несказа́нное воста́ния Богосло́вим ве́рнии та́инство неизрече́нное: дне́сь бо сме́рть и а́д упраздни́ся, ро́д же челове́ческий в нетле́ние облече́ся. Те́мже благодаря́ще вопие́м Ти́: сла́ва Христе́ воста́нию Твоему́.
<Сти́х:> Ди́вен Бо́г во святы́х Свои́х, Бо́г Изра́илев.
<Му́ченичен:> Благоду́шное терпе́ния ва́шего, победи́ ко́зни злонача́льнаго врага́, страстоте́рпцы всехва́льнии. Сего́ ра́ди ве́чнаго сподо́бистеся блаже́нства: но моли́теся Го́сподеви, христолюби́вых люде́й спасти́ ста́до, му́ченицы су́ще и́стины.
<Сла́ва, и ны́не, Крестобогоро́дичен:>
Же́зл си́лы стяжа́вшии Кре́ст Сы́на Твоего́, Богоро́дице, те́м низлага́ем враго́в шата́ния, любо́вию Тя́ непреста́нно велича́юще.
<По 2-м стихосло́вии седа́лен, гла́с 8.>
<Подо́бен:> Прему́дрости сло́ва:
Прему́дрости во́ду и жи́зни источа́я ми́рови, все́х Спа́се призыва́еши, почерпсти́ спасе́ния во́ды. Боже́ственный бо зако́н Тво́й прии́м челове́к, в себе́ угаша́ет пре́лести у́глие. Отону́дуже во ве́ки не вжа́ждет, ни преста́нет насыще́ния Твоего́, Влады́ко Царю́ Пренебе́сный. Сего́ ра́ди сла́вим держа́ву Твою́ Христе́ Бо́же, прегреше́ний оставле́ние прося́ще, посла́ти бога́тно рабо́м Твои́м. <[Два́жды.]>
Воскре́сние Христо́во: <Псало́м 50. Кано́н пра́здника, со ирмосы́ на 8, и Мине́и на 4. Конда́к и ексапостила́рий, пра́здника.>
<На хвали́тех стихи́ры Осмогла́сника, повторя́юще 1-ю, гла́с 3:>
За́вистию сла́дости изгна́н бы́х, паде́нием пады́й лю́тым: но не презре́л еси́ Влады́ко, восприи́м мене́ ра́ди е́же по мне́ распя́тие, и спаса́еши мя́, в сла́ву вво́диши мя́, Изба́вителю мо́й, сла́ва Тебе́.
Прииди́те вси́ язы́цы, уразуме́йте стра́шныя та́йны си́лу: Христо́с бо Спа́с на́ш, е́же в нача́ле Сло́во, распя́тся на́с ра́ди, и во́лею погребе́ся, и воскре́се из ме́ртвых, е́же спасти́ вся́ческая: Тому́ поклони́мся.
<Му́ченичен:>
Святы́х страстоте́рпцев па́мять, прииди́те лю́дие вси́ почти́м, я́ко позо́р бы́вше а́нгелом и челове́ком, побе́ды вене́ц от Христа́ прия́ша, и мо́лятся о душа́х на́ших.
<Сла́ва, и ны́не: гла́с 8:>
Преполови́вшуся пра́зднику Па́схи, в хра́м вше́л еси́ святи́лищный Спа́се на́ш, и ста́в посреде́ наро́да, учи́л еси́ те́х со дерзнове́нием, и глаго́лал еси́: Аз е́смь све́т ми́ра, в сле́д Мене́ иды́й не и́мать ходи́ти во тме́, но име́ти бу́дет све́т безсме́ртныя жи́зни.
<На стихо́вне стихи́ры, гла́с 2. Подо́бен:> До́ме Евфра́фов:
Ве́сь с Бо́гом Сло́ве Ты́ сы́й, погиба́юща мя́ хотя́ изъя́ти прегреше́ний, соединя́ешися мне́ Человеколю́бче.
<Сти́х:> Помяни́ со́нм Тво́й:
Преста́ се́нь: се́ бо Месси́а посреде́ пра́здника, благода́ть я́коже другу́ю денни́цу облиста́.
<Сти́х:> Бо́г же Ца́рь на́ш пре́жде ве́ка:
Прииди́те благопокори́во, живо́тныя воды́ пи́ти возжеле́вшии, вопия́ше Спа́с мо́й, и пи́йте благода́ть, боже́ственно веселя́щеся.
<Сла́ва, и ны́не: гла́с 6:>
Очи́стим помышле́ний сокро́вища, и душе́вная сия́ния уясни́м, и Жи́знь у́зрим Христа́ во святи́лище прише́дша премно́жеством бла́гости, да врага́ победи́т, и спасе́т ро́д на́ш, стра́стию Креста́ и Воскресе́ния. К нему́же возопии́м: непостижи́ме Го́споди, сла́ва Тебе́.
==  В пято́к 4-я седми́цы по па́сце, ве́чера
<обы́чная кафи́сма.>
<На> Го́споди воззва́х, <стихи́ры пра́здника 3. Гла́с 1.>
<Подо́бен:> Небе́сных чино́в:
Творе́ц все́х и жи́зни Пода́тель, Отцу́ Боже́ственному соприсносу́щное Сло́во, во́лею от Де́вы пло́ть прии́м, бы́в Челове́к, неизрече́нныя прему́дрости, я́ко Бла́г все́м источи́ уче́ния.
Пра́зднику преполови́вшуся иуде́йскому Христе́, во святи́лищи предста́л еси́, зако́ну Влады́ка, учя́ вла́стию, и кни́жники облича́я, я́коже пи́сано е́сть, и устраша́я прему́дростию слове́с Твои́х, и чуде́с показа́ньми.
Пода́тель прему́дрости, и до́брых излия́тель, излива́яй Боже́ственныя струи́ от исто́чника приснотеку́щаго, прииди́те ко Мне́, зове́т, во́ду жи́зни жа́ждущии почерпи́те, и ре́ки из чре́ва ва́шего, глаго́лет, дарова́ний Боже́ственных потеку́т.
<И мине́и 3. Сла́ва: гла́с 1. Иоа́нна мона́ха:>
Пятдеся́тницы наста́ дне́й преполове́ние, в не́мже Христо́с обнажи́в малови́дно Боже́ственную си́лу, разсла́бленнаго стягну́ сло́вом, того́ от одра́ возста́вив, и Боголе́пно чудотворя́ в зда́нном те́ле, челове́ком дарова́ ве́чный живо́т, и ве́лию ми́лость.
<И ны́не: Богоро́дичен, гла́с 3:>
Ка́ко не диви́мся, Богому́жному Рождеству́ Твоему́ Пречестна́я? Искуше́ния бо му́жескаго не прие́мши Всенепоро́чная, родила́ еси́ без отца́ Сы́на пло́тию, пре́жде ве́к от Отца́ рожде́ннаго без ма́тере: ника́коже претерпе́вшаго измене́ния, или́ смеше́ния, или́ разделе́ния, но обою́ существу́ сво́йство це́ло сохра́ншаго. Те́мже Ма́ти Де́во Влады́чице, Того́ моли́ спасти́ся душа́м, правосла́вно Богоро́дицу испове́дающих Тя́.
<На стихо́вне стихи́ры осмогла́сника. гла́с 3:>
Твои́м Кресто́м Христе́ Спа́се, сме́рти держа́ва разруши́ся, и диа́воля пре́лесть упраздни́ся: ро́д же челове́ческий ве́рою спаса́емый, пе́снь Тебе́ всегда́ прино́сит.
<Сти́х:> Госпо́дь воцари́ся, в ле́поту облече́ся.
Просвети́шася вся́ческая, Воскресе́нием Твои́м Го́споди, и ра́й па́ки отве́рзеся, вся́ же тва́рь восхваля́ющи Тя́, пе́снь Тебе́ всегда́ прино́сит.
<Сти́х:> И́бо утверди́ вселе́нную:
Сла́влю Отца́ и Сы́на си́лу, и Ду́ха Свята́го пою́ вла́сть, неразде́льное, несозда́нное Божество́, Тро́ицу Единосу́щную, ца́рствующую в ве́к ве́ка.
<Сти́х:> До́му Твоему́ подоба́ет святы́ня:
Стра́стию Твое́ю Христе́, омрачи́вый со́лнце, и све́том Твоего́ Воскресе́ния, просвети́вый вся́ческая, приими́ на́шу вече́рнюю пе́снь Человеколю́бче.
<Сла́ва, и ны́не: гла́с 1:>
Во святи́лище прише́л еси́ Прему́дросте Бо́жия, преполовля́ющуся пра́зднику, учя́ и облича́я непокори́выя иуде́и, фарисе́и и кни́жники, и вопия́ со дерзнове́нием к ни́м: жа́ждай да гряде́т ко Мне́, и пие́т во́ду живо́тную. И не вжа́ждет в ве́к. ве́руяй Мое́й бла́гости, ре́ки потеку́т из чре́ва его́ жи́зни ве́чныя. О бла́гости и благоутро́бия Твоего́ Христе́ Бо́же на́ш, сла́ва Тебе́.
<Тропа́рь пра́здника. И отпу́ст.>
=  Суббота
==  В суббо́ту 4-я седми́цы по Па́сце, на у́трени
<По 1-м стихосло́вии седа́льны воскре́сны, гла́с 3:>
Христо́с от ме́ртвых воста́, нача́ток усо́пших, перворожде́н тва́ри, и Соде́тель все́х бы́вших, истле́вшее естество́ ро́да на́шего в Себе́ Само́м обнови́: не ктому́ сме́рте облада́еши, и́бо все́х Влады́ка держа́ву твою́ разруши́.
<Сти́х:> Воскресни́ Го́споди Бо́же мо́й:
Пло́тию сме́рти вкуси́вый Го́споди, го́ресть сме́рти пресе́кл еси́ воста́нием Твои́м, и челове́ка на ню́ укрепи́вый, пе́рвыя кля́твы одоле́ние призыва́я: защи́тниче жи́зни на́шея, Христе́ Бо́же, сла́ва Тебе́.
<Сла́ва, и ны́не: Богоро́дичен:>
Тя́ хода́тайствовавшую спасе́ние ро́да на́шего воспева́ем Богоро́дице Де́во: пло́тию бо от Тебе́ восприя́тою Сы́н Тво́й, и Бо́г на́ш, Кресто́м восприи́м стра́сть, изба́ви на́с от тли́, я́ко Человеколю́бец.
<По 2-м стихосло́вии, седа́лен гла́с 8.>
<Подо́бен:> Прему́дрости:
Пра́зднику преполови́вшуся зако́нному, бы́л еси́ учя́ Спа́се мо́й во святи́лищи, и облича́я безу́мие неве́рных евре́ев, и вопия́ к наро́дом Боже́ственным гла́сом, я́ко Человеколю́бец: жа́ждай, взыва́л еси́, да гряде́т ко Мне́ и пие́т. те́мже обеща́л еси́ ве́рующым пода́ти весе́лия во́ды от исто́чника нетле́ннаго. Сего́ ра́ди вопие́м Ти́: низпосли́ Христе́ Бо́же Ду́ха Твоего́ Свята́го, и спаси́ на́с, я́ко еди́н еси́ Многоми́лостивый. <[Два́жды.]>
Воскресе́ние Христо́во: <Псало́м 50. Кано́ны пра́здника, со ирмосы́ на 6, и свята́го оби́тели на 4, и Мине́и на 4. Конда́к, и ексапостила́рий пра́здника.>
<На хвали́тех поста́вим стихи́ 4, и пое́м стихи́ры воскре́сны, гла́с 3:>
Прииди́те вси́ язы́цы, уразуме́йте стра́шныя та́йны си́лу: Христо́с бо Спа́с на́ш, е́же в нача́ле Сло́во, распя́тся на́с ра́ди, и во́лею погребе́ся, и воскре́се из ме́ртвых, е́же спасти́ вся́ческая, Тому́ поклони́мся.
Пове́даша вся́ чудеса́ стра́жие Твои́ Го́споди: но собо́р суеты́ испо́лни мздо́ю десни́цу и́х, скры́ти мня́ше Воскре́сние Твое́, е́же ми́р сла́вит: поми́луй на́с.
Ра́дости вся́ испо́лнишася, Воскресе́ния иску́с прии́мшя. Мари́а бо Магдали́на ко гро́бу прии́де, и обре́те а́нгела на ка́мени седя́ща, ри́зами блиста́ющася, и глаго́люща: что́ и́щете Жива́го с ме́ртвыми? Не́сть зде́, но воста́, я́коже рече́, предваря́я вы́ в Галиле́и.
Во све́те Твое́м Влады́ко, у́зрим све́т Человеколю́бче: воскре́сл бо еси́ из ме́ртвых, спасе́ние ро́ду челове́ческому да́руяй, да Тя́ вся́ тва́рь славосло́вит еди́наго безгре́шнаго: поми́луй на́с.
<Сла́ва, и ны́не: гла́с 4. Анато́лиа:>
Просвети́вшеся бра́тие Воскресе́нием Спа́са Христа́, и дости́гше преполове́ния пра́здника Влады́чня, прии́скренно сохрани́м за́поведи Бо́жия, да досто́йни бу́дем и Вознесе́ние пра́здновати, и прише́ствие получи́ти Свята́го Ду́ха.
<На стихо́вне стихи́ры подо́бны, гла́с 2:> До́ме Евфра́фов:
Теку́щий исто́чник Твоея́ прему́дрости, во́ду духо́вную источа́ет, ю́же пию́ще, догма́т Боже́ственных исполня́емся.
<Сти́х:> Помяни́ со́нм Тво́й:
Уязвля́шеся лю́тый евре́йский ро́д вои́стинну, слы́ша Тя́ Сло́ве, науча́юща наро́ды спаси́тельным уче́нием.
<Сти́х:> Бо́г же Ца́рь на́ш, пре́жде ве́ка:
Прише́л еси́ Соде́телю на Сио́н, и ста́л еси́ посреде́ люде́й Твои́х, и лю́дем да́л еси́ благода́ть спаси́тельную.
<Сла́ва, и ны́не: гла́с 4:>
Го́споди, пре́жде честна́го Твоего́ Креста́, пра́зднику преполови́вшуся, во святи́лище вше́л еси́, иуде́и со дерзнове́нием учя́, Моисе́ем и в зако́не Тобо́ю законоположе́нным. Ужаса́ющеся же Христе́ Твоея́ прему́дрости неизрече́нному та́инству, е́же на Тя́ ропта́нию в себе́ за́вистию поуча́хуся. Ка́ко Се́й ве́сть пи́смена не учи́вся? Не ве́дяще Тебе́ Спа́са ду́ш на́ших.
<На литурги́и блаже́нна, пе́снь 5. И проки́мен пра́здника.> <Апо́стол Дея́ний, зача́ло 29:> Возложи́ И́род ца́рь ру́це: <Аллилу́иа, пра́здника. Ева́нгелие Иоа́нна, зача́ло 31:> Рече́ Госпо́дь к ве́ровавшым ему́ иуде́ом<: Прича́стный пра́здника.>
==== Примечания ====
=  1
анатолиевы
=  2
Анатолиевы
=  3
зри́
