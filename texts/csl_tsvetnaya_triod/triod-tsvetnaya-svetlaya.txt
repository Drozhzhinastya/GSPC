==== Введение ====
См. также службы: Пасхи, 2-й, 3-й, 4-й, 5-й, 6-й, 7-й, 8-й седмиц
Содержание
= Службы Светлой седмицы
=  Неделя Пасхи
==  Последование вечерни
<По 9-м часе́, во свети́льничном, облачи́тся настоя́тель во всю́ свяще́нную оде́жду. И ста́в пред свято́ю трапе́зою с кади́льницею, зна́менует крестови́дно, и возглаша́ет глаго́ля:> Благослове́н Бо́г на́ш всегда́, ны́не и при́сно, и во ве́ки веко́в. <И на́м отвеща́ющым:> Ами́нь. И то́й начина́ет: Христо́с воскре́се из ме́ртвых, сме́ртию сме́рть попра́в, и су́щым во гробе́х живо́т дарова́в. <три́жды. И мы́ то́йжде отвеща́ем три́жды. И глаго́лет настоя́тель преждерече́нныя стихи́:> <1-й>, Да воскре́снет Бо́г: <2-й:> Я́ко исчеза́ет ды́м: <3-й:> Та́ко да поги́бнут гре́шницы: <4-й:> Се́й де́нь, его́же сотвори́ Госпо́дь: Мы́ же на ки́йждо сти́х пое́м: Христо́с воскре́се: <по еди́ножды, Сла́ва:> Мы́ же: Христо́с воскре́се: <И ны́не: Мы́ же:> Христо́с воскре́се: <И па́ки настоя́тель:> Христо́с воскре́се из ме́ртвых, сме́ртию сме́рть попра́в. <И мы́ коне́ц:> И су́щым во гробе́х живо́т дарова́в. <Та́же ектениа́ вели́кая от диа́кона:> Ми́ром Го́споду помо́лимся.
<[зри́]> <Подоба́ет ве́дати, я́ко по внегда́ нача́ти иере́ю, кади́т святу́ю трапе́зу по обы́чаю и ве́сь олта́рь, ве́чер, на> Го́споди воззва́х: <на Утрени, в нача́ле кано́на исхо́дит и кади́т хра́м и ли́ки и бра́тию по обыкнове́нному чи́ну.>
<Посе́м,> Го́споди воззва́х: <пое́м во гла́с 2. Поста́вим стихо́в 6. И пое́м стихи́ры воскре́сны, 3, гла́с 2.>
Пре́жде ве́к от Отца́ ро́ждшемуся Бо́жию Сло́ву, вопло́щшемуся от Де́вы Мари́и, прииди́те поклони́мся: Кре́ст бо претерпе́в, погребе́нию предаде́ся, я́ко Са́м восхоте́: и воскре́с из ме́ртвых, спасе́ мя заблужда́ющаго челове́ка.
Христо́с Спа́с на́ш, е́же на ны́ рукописа́ние пригвозди́в на Кресте́ загла́ди, и сме́ртную держа́ву упраздни́: покланя́емся Его́ тридне́вному Воскре́снию.
Со арха́нгелы воспои́м Христо́во Воскре́сние: То́й бо е́сть Изба́витель и Спа́с ду́ш на́ших, и в сла́ве стра́шней и кре́пцей си́ле, па́ки гряде́т суди́ти ми́ру, его́же созда́.
Тебе́ распе́ншагося и погребе́ннаго, а́нгел пропове́да Влады́ку, и глаго́лаше жена́м: прииди́те ви́дите, иде́же лежа́ше Госпо́дь: воскре́се бо, я́коже рече́, я́ко всеси́лен. Те́мже Тебе́ покланя́емся еди́ному безсме́ртному: жизнода́вче Христе́, поми́луй на́с.
Кресто́м Твои́м упраздни́л еси́, ю́же от дре́ва кля́тву, погребе́нием Твои́м умертви́л еси́ сме́рти держа́ву: воста́нием же Твои́м просвети́л еси́ ро́д челове́ческий. Сего́ ра́ди вопие́м Ти́: благоде́телю Христе́ Бо́же на́ш, сла́ва Тебе́.
Отверзо́шася Тебе́ Го́споди, стра́хом врата́ сме́ртная, вра́тницы же а́довы ви́девше Тя́, убоя́шася: врата́ бо ме́дная сокруши́л еси́, и вереи́ желе́зныя сте́рл еси́, и изве́л еси́ на́с от тьмы́ и се́ни сме́ртныя, и у́зы на́шя растерза́л еси́.
<Сла́ва:>
Спаси́тельную пе́снь пою́ще, от у́ст возсле́м: прииди́те вси́ в дому́ Госпо́днем припаде́м, глаго́люще: на Дре́ве распны́йся, и из ме́ртвых воскресы́й, и сы́й в не́дрех О́тчих, очи́сти грехи́ на́шя.
<И ны́не: Богоро́дичен:>
Пре́йде се́нь зако́нная, благода́ти прише́дши: я́коже бо купина́ не сгара́ше опаля́ема, та́ко Де́во родила́ еси́, и Де́ва пребыла́ еси́. Вме́сто столпа́ о́гненнаго, пра́ведное возсия́ Со́лнце: вме́сто Моисе́а, Христо́с, спасе́ние ду́ш на́ших.
<Вхо́д со Ева́нглием.> Све́те ти́хий: <Та́же, проки́мен вели́кий, гла́с 7:> Кто́ бо́г ве́лий я́ко Бо́г на́ш? ты́ еси́ Бо́г творя́й чудеса́. <Сти́х 1:> Сказа́л еси́ в лю́дех си́лу твою́. <Сти́х 2:> И ре́х: ны́не нача́х, сия́ изме́на десни́цы вы́шняго. <Сти́х 3:> Помяну́х дела́ госпо́дня, я́ко помяну́ от нача́ла чудеса́ Твоя́. <И па́ки:> Кто́ Бо́г ве́лий: <По проки́мне же возглаша́ет диа́кон:> И о сподо́битися на́м слы́шанию свята́го Ева́нглиа, Го́спода Бо́га мо́лим. <Посе́м чте́т Ева́нглие настоя́тель во олтари́, Иоа́нна, зача́ло 65:> Су́щу по́зде в де́нь то́й: <Коне́ц:> Не иму́ ве́ры.
<Посе́м ектениа́:> Рце́м вси́: и Сподо́би Го́споди в ве́чер се́й: <Та́же:> Испо́лним вече́рнюю моли́тву:
<И по возгла́се пое́м стихи́ру воскре́сну, гла́с 2:>
Воскре́сние Твое́ Христе́ Спа́се, всю́ просвети́ вселе́нную и призва́л еси́ Твое́ созда́ние: всеси́льне Го́споди сла́ва тебе́.
<Та́же стихи́ры па́схи, гла́с 5:> Па́сха свяще́нная: <с припе́вы и́х. Сла́ва, и ны́не:> Воскре́сния де́нь: Христо́с воскре́се: <три́жды, кроме́ конца́ стихи́ры. Та́же диа́кон:> Прему́дрость. <Мы́ же:> Благослови́. Настоя́тель: Сы́й благослове́н Христо́с Бо́г на́ш: <И мы́:> утверди́ бо́же: <Та́же настоя́тель, вме́сто: Сла́ва Тебе́ Христе́ Бо́же:> Христо́с воскре́се из ме́ртвых сме́ртию сме́рть попра́в. <И мы́:> И су́щым во гробе́х живо́т дарова́в. <И а́бие глаго́лет отпу́ст со Кресто́м:> Христо́с воскресы́й из ме́ртвых: <И про́чее, я́коже изъяви́ся в коне́ц у́трени.>
<[зри́]> <И целу́ем святы́я ико́ны. И вхо́дим в трапе́зу, и глаго́лем:> Христо́с воскре́се: <три́жды. Сла́ва, и ны́не: Настоя́тель:> Христе́ Бо́же благослови́: По воста́нии же от трапе́зы, глаго́лем: Христо́с воскре́се: <три́жды.> <Сла́ва, и ны́не: Настоя́тель:> С на́ми Бо́г Свое́ю благода́тию: <И та́ко твори́м во всю́ седми́цу Све́тлую Вече́рни после́дование.>
=  Понедельник
==  Последование утрени
<Пре́жде нача́ла, вжига́ет канди́ла и свещы́ параекклисиа́рх. Та́же кле́плет в вели́кий кампа́н, и в про́чыя. И собра́вшымся на́м во хра́м, иере́й полага́ет обы́чный покло́н настоя́телю, и отхо́дит во святы́й олта́рь, и взе́м кади́льницу стои́т пред свято́ю трапе́зою, кроме́ у́бо свяще́нническия оде́жды, епитрахи́лий то́чию возло́жь све́рх ма́нтии, кади́т крестообра́зно, глаго́ля:> Сла́ва святе́й и единосу́щней: <И начина́ет тропа́рь:> Христо́с воскре́се: <три́жды. И на́м то́жде отвеща́ющым. И пое́м:> Христо́с воскре́се: <со стихи́ его́, я́коже изъяви́ся в неде́лю у́тра и ве́чера. В мирски́х же хра́мех облачи́тся иере́й в ри́зы. Та́же ектениа́ вели́кая.> 
<И по возгла́се а́бие пое́м кано́н, ирмо́с:> Воскре́сния де́нь: <по два́жды, тропари́ же на 10, с припе́вы:> Христо́с воскре́се: <В Сла́ва, и ны́не: глаго́лем Богоро́дичны господи́на Феофа́на, и господи́на Ио́сифа: пи́саны в неде́лю о мироно́сицах. Катава́сиа о́ба ли́ка вку́пе:> Воскре́сния де́нь: <И последи́:> Христо́с воскре́се: <три́жды. И глаго́лем сие́ во всю́ седми́цу вку́пе с ирмосы́ на 14. По 3-й пе́сни ипакои́:> Предвари́вшыя у́тро: <И чте́ние на 1-ю кни́гу:> В нача́ле бе́ сло́во: <от Иоа́нна, толкова́ние златоу́стаго, [от сего́ бо дне́ начина́ем сию́ кни́гу, и да́же до все́х святы́х соверша́ем] По 6-й пе́сни, конда́к:> А́ще и во гро́б: <и и́кос, и чте́ние. И по не́м:> Воскре́сние Христо́во: <три́жды,> и Воскре́с Иису́с от гро́ба: <три́жды. И а́бие про́чыя пе́сни. 9-ю пе́снь пое́м с припе́вы. Та́же ексапостила́рий:> Пло́тию усну́в: <три́жды.>
<На хвали́тех,> Вся́кое дыха́ние: <И пое́м стихи́ры воскре́сны, гла́с 2:>
Вся́кое дыха́ние и вся́ тва́рь, Тя́ сла́вит Го́споди, я́ко Кресто́м сме́рть упраздни́л еси́, да пока́жеши лю́дем, е́же из ме́ртвых Твое́ Воскре́сние, я́ко еди́н Человеколю́бец.
Да реку́т иуде́е, ка́ко во́ини погуби́ша стрегу́щии Царя́? почто́ бо Ка́мень не сохрани́ ка́мене жи́зни? или́ Погребе́ннаго да дадя́т, или́ Воскре́сшему да покло́нятся, глаго́люще с на́ми: сла́ва мно́жеству щедро́т Твои́х, Спа́се на́ш, сла́ва Тебе́.
Ра́дуйтеся лю́дие и весели́теся, а́нгел седя́й на ка́мени гро́бнем, то́й на́м благовести́, ре́к: Христо́с воскре́се из ме́ртвых, Спа́с ми́ра, и испо́лни вся́ческая благоуха́ния: ра́дуйтеся лю́дие и весели́теся.
А́нгел у́бо е́же ра́дуйся, пре́жде Твоего́ зача́тия Го́споди, Благода́тней принесе́: а́нгел же ка́мень сла́внаго Твоего́ гро́ба в Твое́ Воскре́сние отвали́: о́в у́бо в печа́ли ме́сто, весе́лия о́бразы возвеща́я: се́й же в сме́рти ме́сто, Влады́ку жизнода́вца пропове́дуя на́м, те́мже вопие́м Ти́: благоде́телю все́х, Го́споди сла́ва Тебе́.
<И стихи́ры Па́схи с припе́вы и́х, я́коже предписа́ся во У́трени Неде́ли.> 
<И ектении́, и отпу́ст. И ча́с 1-й. Си́це же быва́ет слу́жба У́трени во всю́ Седми́цу све́тлую. Твори́м же и лити́ю вне́ оби́тели.>
<[зри́]> <Подоба́ет ве́дати, я́ко твори́м исхожде́ние дне́сь вне́ монастыря́, преднося́ще хору́гви. В рука́х же держа́ще свято́е Ева́нглие, честны́й Кре́ст, и ико́ны Воскре́сния Христо́ва, Пречи́стыя Богоро́дицы. Пое́м кано́н Па́схи с Богоро́дичны, на 8. И катава́сиа, ирмо́с то́йже. По 6-й пе́сни, последи́ Ева́нглиа глаго́лем:> Воскре́сние Христо́во ви́девше: <три́жды. Та́же, стихи́ра:> Воскре́с Иису́с от гро́ба: <три́жды. Та́же, 7-я, 8-я и 9-я пе́сни. И про́чее моле́бна, ли́ст 11.>
<На <литурги́и> антифо́ны Па́схи непреме́нно, я́коже указа́ся в неде́лю па́схи. Проки́мен апо́стола, гла́с 8: Во всю́ зе́млю изы́де веща́ние и́х, и в концы́ вселе́нныя глаго́лы и́х. Сти́х:> Небеса́ пове́дают сла́ву Бо́жию, творе́ние же руку́ его́ возвеща́ет тве́рдь. <Апо́стол в дея́ниих, зача́ло 2:> Возврати́шася апо́столи: <Аллилу́иа, гла́с 1:> Испове́дят небеса́ чудеса́ твоя́ Го́споди: <Сти́х:> Бо́г прославля́емь в сове́те святы́х. <Ева́нглие от Иоа́нна, зача́ло 2:> Бо́га никто́же ви́де нигде́же: <Прича́стен:> Те́ло Христо́во:
<На трапе́зе быва́ет утеше́ние вели́кое бра́тии.> 
==  Последование вечерни
<во свети́льничном, по Христо́с воскре́се: и про́чих,> Го́споди воззва́х, <на гла́с 3. Поста́вим стихо́в 6, и пое́м стихи́ры воскре́сны, гла́с 3.>
Твои́м Кресто́м Христе́ Спа́се, сме́рти держа́ва разруши́ся, и диа́воля пре́лесть упраздни́ся: ро́д же челове́ческий ве́рою спаса́емый: пе́снь Тебе́ всегда́ прино́сит.
Просвети́шася вся́ческая воскре́снием твои́м Го́споди, и ра́й па́ки отве́рзеся: вся́ же тва́рь восхваля́ющи тя́, пе́снь тебе́ всегда́ прино́сит.
Сла́влю Отца́ и Сына си́лу, и Свята́го Ду́ха пою́ вла́сть, неразде́льное, несозда́нное Божество́, Тро́ицу Единосу́щную, ца́рствующую в ве́к ве́ка.
Кресту́ Твоему́ честно́му покланя́емся Христе́, и Воскре́сние Твое́ пое́м и сла́вим: ра́ною бо Твое́ю мы́ вси́ исцеле́хом.
Пое́м Спа́са от Де́вы вопло́щшагося: на́с бо ра́ди распя́тся, и в тре́тий де́нь воскре́се, да́руя на́м ве́лию ми́лость.
Су́щым во а́де соше́д Христо́с благовести́: дерза́йте, глаго́ля, ны́не победи́х, Аз е́смь воскре́сние, а́з вы́ возведу́, разруши́в сме́ртная врата́.
<Сла́ва:>
Недосто́йно стоя́ще в пречи́стом дому́ Твое́м, вече́рнюю пе́снь возсыла́ем, из глубины́ взыва́юще Христе́ Бо́же: просвети́вый ми́р тридне́вным воскре́снием Твои́м, изми́ лю́ди Твоя́ от руки́ враго́в Твои́х Человеколю́бче.
<И ны́не: Богоро́дичен.>
Ка́ко не диви́мся Богому́жному Рождеству́ Твоему́, Пречестна́я? Искуше́ния бо му́жескаго не прие́мши Всенепоро́чная, родила́ еси́ без отца́ Сы́на пло́тию пре́жде ве́к от Отца́ рожде́ннаго без ма́тере, ника́коже претерпе́вшаго измене́ния, или́ смеше́ния, или́ разделе́ния, но обою́ существу́ сво́йство це́ло сохра́ншаго. Те́мже Ма́ти Де́во Влады́чице, Того́ моли́ спасти́ся душа́м, правосла́вно Богоро́дицу испове́дающих Тя́.
<Вхо́д с кади́льницею:> Све́те ти́хий: <Проки́мен, гла́с 7:> Бо́г на́ш на небеси́ и на земли́, вся́ ели́ка восхоте́, сотвори́. <Сти́х:> Во исхо́де изра́илеве от еги́пта, до́му иа́ковля из люде́й ва́рвар, бы́сть иуде́а святы́ня его́. <Сти́х:> Мо́ре ви́де и побеже́, Иорда́н возврати́ся вспя́ть. <Сти́х:> Что́ ти е́сть мо́ре, я́ко побе́гло еси́? и тебе́ иорда́не, я́ко возврати́лся еси́ вспя́ть? <И па́ки:> Бо́г на́ш на небеси́ и на земли́, вся́ ели́ка восхоте́, сотвори́. <Иере́й:> Рце́м вси́: <и про́чее ектении́:> Сподо́би Го́споди: <Та́же, Испо́лним вече́рнюю: И по возгла́се,> 
<На стихо́вне стихи́ра воскре́сна, гла́с 3:>
Стра́стию твое́ю Христе́, омрачи́вый со́лнце и све́том Твоего́ Воскре́сния, просвети́вый вся́ческая, приими́ на́шу вече́рнюю пе́снь человеколю́бче.
<И стихи́ры па́схи, с припе́вы и́х.> Христо́с воскре́се: <три́жды. И отпу́ст.>
=  Вторник
==  Последование утрени
<быва́ет все́ после́дование непреме́нно, я́коже предписа́ся.> 
<На хвали́тех, поста́вим стихи́ 4: и пое́м стихи́ры воскре́сны, гла́с 3:>
Прииди́те вси́ язы́цы, уразуме́йте стра́шныя та́йны си́лу: Христо́с бо Спа́с на́ш, е́же в нача́ле Сло́во, распя́тся на́с ра́ди, и во́лею погребе́ся, и воскре́се из ме́ртвых, е́же спасти́ вся́ческая: Тому́ поклони́мся.
Пове́даша вся́ чудеса́ стра́жие Твои́ Го́споди: но собо́р суеты́ испо́лни мздо́ю десни́цу и́х, скры́ти мня́ше Воскре́сние Твое́, е́же ми́р сла́вит: поми́луй на́с.
Ра́дости вся́ испо́лнишася Воскре́сния иску́с прии́мша: Мари́а бо Магдали́на ко гро́бу прии́де, обре́те а́нгела на ка́мени седя́ща, ри́зами блиста́ющася и глаго́люща: что́ и́щете Жива́го с ме́ртвыми: не́сть зде́, но воста́, я́коже рече́, предваря́я вы́ в Галиле́и.
Во све́те Твое́м Влады́ко, у́зрим све́т Человеколю́бче: воскре́сл бо еси́ из ме́ртвых, спасе́ние ро́ду челове́ческому да́руя: да Тя́ вся́ тва́рь славосло́вит еди́наго безгре́шнаго, поми́луй на́с.
<И пра́зднику стихи́ры: Па́сха свяще́нная: с припе́вы и́х. Та́же, Христо́с воскре́се: три́жды. Ектении́ и отпу́ст. И ча́с пе́рвый.>
<На литурги́и, антифо́ны Па́сце. Проки́мен апо́стола, гла́с 3, пе́снь Богоро́дицы:> Вели́чит душа́ Моя́ Го́спода, и возра́довася ду́х Мо́й о Бо́зе Спа́се Мое́м. <Сти́х:> Я́ко призре́ на смире́ние рабы́ своея́, се́ бо от ны́не ублажа́т мя́ вси́ ро́ди. Апо́стол в дея́ниих, зача́ло 4: Ста́в Пе́тр: <Аллилу́иа, гла́с 8:> Воскресни́ Го́споди в поко́й тво́й, ты́, и киво́т святы́ни твоея́. <Сти́х:> Кля́тся госпо́дь дави́ду и́стиною, и не отве́ржется ея́. <Ева́нглие от Луки́, зача́ло 113:> Пе́тр воста́в: <Прича́стный:> Те́ло Христо́во приими́те:
==  Последование вечерни
на Го́споди воззва́х: <поста́вим стихо́в 6, и пое́м стихи́ры воскре́сны, гла́с 4:>
Животворя́щему Твоему́ Кресту́, непреста́нно кла́няющеся Христе́ Бо́же, тридне́вное Воскре́сние Твое́ сла́вим: те́м бо обнови́л еси́ истле́вшее челове́ческое естество́ Всеси́льне, и и́же на небеса́ восхо́д обнови́л еси́ на́м, я́ко еди́н Бла́г и Человеколю́бец.
Дре́ва преслуша́ния запреще́ние разреши́л еси́ Спасе́, на дре́ве Кре́стнем во́лею пригвозди́вся, и во а́д соше́д си́льне, сме́ртныя у́зы я́ко Бо́г растерза́л еси́. Те́мже кла́няемся е́же из ме́ртвых твоему́ воскре́снию, ра́достию вопию́ще: всеси́льне Го́споди, сла́ва тебе́.
Врата́ а́дова сокруши́л еси́ Го́споди, и твое́ю сме́ртию сме́ртное ца́рство разруши́л еси́: ро́д же челове́ческий от истле́ния свободи́л еси́, живо́т и нетле́ние ми́ру дарова́в, и ве́лию ми́лость.
Прииди́те воспои́м лю́дие, Спа́сово тридне́вное воста́ние, и́мже изба́вихомся а́довых нереши́мых у́з: и нетле́ние и жи́знь вси́ восприя́хом зову́ще: распны́йся, и погребы́йся, и воскресы́й, спаси́ ны Воскре́снием Твои́м, еди́не Человеколю́бче.
А́нгели и челове́цы Спа́се, твое́ пою́т тридне́вное воста́ние, и́мже озари́шася вселе́нныя концы́, и рабо́ты вра́жия вси́ изба́вихомся, зову́ще: животво́рче всеси́льне Спа́се, спаси́ ны воскре́снием твои́м, еди́не Человеколю́бче.
Врата́ ме́дная сте́рл еси́, и вереи́ сокруши́л еси́ Христе́ Бо́же, и ро́д челове́ческий па́дший воскреси́л еси́. Сего́ ра́ди согла́сно вопие́м: воскресы́й из ме́ртвых Го́споди, сла́ва Тебе́.
<Сла́ва:>
Го́споди, е́же от Отца́ Твое́ Рождество́, безле́тно е́сть и присносу́щно: е́же от Де́вы воплоще́ние, неизрече́нно челове́ком и несказа́нно: и е́же во а́д соше́ствие стра́шно диа́волу и а́ггелом его́: сме́рть бо попра́в, тридне́вен воскре́сл еси́ нетле́ние подава́я челове́ком, и ве́лию ми́лость.
<И ны́не: Богоро́дичен:>
И́же тебе́ ра́ди богооте́ц проро́к Дави́д пе́сненно о Тебе́ провозгласи́, вели́чия Тебе́ Сотво́ршему: предста́ Цари́ца одесну́ю Тебе́, Тя́ бо Ма́терь, Хода́таицу живота́ показа́, без отца́ из Тебе́ вочелове́читися благоволи́вый Бо́г, да Сво́й па́ки обнови́т о́браз, истле́вший страстьми́, и заблу́ждшее горохи́щное обре́т овча́, на ра́мо восприи́м, ко Отцу́ принесе́т, и Своему́ хоте́нию, с небе́сными совокупи́т си́лами, и спасе́т Богоро́дице, ми́р, Христо́с име́яй ве́лию и бога́тую ми́лость.
<Вхо́д с кади́лом: Све́те ти́хий: Проки́мен, гла́с 8:> Гла́сом мои́м ко Го́споду воззва́х, гла́сом мои́м к Бо́гу, и вня́т ми́. <Сти́х:> В де́нь ско́рби моея́ Бо́га взыска́х. Сти́х: Отве́ржеся уте́шитися душа́ моя́. <Сти́х:> Бо́же, во святе́м пу́ть тво́й. <И па́ки:> Гла́сом мои́м ко Го́споду воззва́х:
<На стихо́вне стихи́ра воскре́сна, гла́с 4:>
Го́споди, возше́д на Кре́ст, пра́деднюю на́шу кля́тву потреби́л еси́, и соше́д во а́д, ве́чныя у́зники свободи́л еси́, нетле́ние да́руя челове́ческому ро́ду: сего́ ра́ди пою́ще сла́вим животворя́щее и спаси́тельное Твое́ воста́ние.
<Та́же, па́схи стихи́ры с припе́вы и́х. И про́чее я́ко предписа́ся, и отпу́ст.>
=  Среда
==  Последование утрени
<восле́дование все́ пра́здника, я́коже предъяви́ся.>
<На хвали́тех, поста́вим стихи́ 4. И пое́м стихи́ры воскре́сны, гла́с 4:>
Кре́ст претерпе́вый и сме́рть, и воскресы́й из ме́ртвых Всеси́льне Го́споди, сла́вим Твое́ Воскре́сние.
Кресто́м Твои́м Христе́, от дре́вния кля́твы свободи́л еси́ на́с, и сме́ртию Твое́ю естество́ на́ше му́чащаго диа́вола упраздни́л еси́: воста́нием же Твои́м ра́дости вся́ испо́лнил еси́. Те́мже вопие́м Ти́: воскресы́й из ме́ртвых Го́споди, сла́ва Тебе́.
Твои́м Кресто́м Христе́ Спа́се, наста́ви на́с на и́стину Твою́, и изба́ви на́с от се́тей вра́жиих, воскресы́й из ме́ртвых, возста́ви ны́ па́дшыяся грехо́м, просте́р ру́ку Твою́ Человеколю́бче Го́споди, моли́твами святы́х Твои́х.
Оте́ческих Твои́х не́др не разлучи́вся, Единоро́дный Сло́ве Бо́жий, прише́л еси́ на зе́млю за человеколю́бие, Челове́к бы́в непрело́жен, и Кре́ст и сме́рть претерпе́л еси́ пло́тию, безстра́стный Божество́м: воскре́с же из ме́ртвых, безсме́ртие по́дал еси́ ро́ду челове́ческому, я́ко еди́н Всеси́лен.
<Та́же стихи́ры па́схи с припе́вы и́х, и обы́чный отпу́ст. И лити́а вне́ оби́тели. Часы́ же по обы́чаю па́схи.>
<На <литурги́и> антифо́ны па́схи, проки́мен апо́стола, гла́с 6:> Помяну́ и́мя Твое́ во вся́ком ро́де и ро́де. <Сти́х:> Слы́ши дщи́ и ви́ждь, и приклони́ у́хо твое́. <Апо́стол дея́ний: зача́ло 5:> Рече́ Пе́тр к лю́дем: <Аллилу́иа, гла́с 2:> Вели́чит душа́ моя́ Го́спода, и возра́довася ду́х мо́й о бо́зе спа́се мое́м. <Сти́х:> Я́ко призре́ на смире́ние рабы́ своея́, се́ бо от ны́не ублажа́т мя́ вси́ ро́ди. Ева́нглие от Иоа́нна, зача́ло 4: Стоя́ше Иоа́нн: <Прича́стный:> Те́ло Христо́во:
==  Последование вечерни
<во свети́льничном, по Христо́с воскре́се, и ектении́, пое́м стихи́ры воскре́сны 3, гла́с 5:>
Честны́м Твои́м Кресто́м Христе́, диа́вола посрами́л еси́, и Воскре́снием Твои́м жа́ло грехо́вное притупи́л еси́, и спа́сл еси́ ны́ от вра́т сме́ртных: сла́вим Тя́ Единоро́дне.
Воскре́сние дая́й ро́ду челове́ческому, я́ко овча́ на заколе́ние веде́ся: устраши́шася сего́ кня́зи а́дстии, и взя́шася врата́ плаче́вная. Вни́де бо Ца́рь сла́вы Христо́с, глаго́ля су́щым во у́зах, изыди́те: и су́щым во тьме́, откры́йтеся.
Ве́лие чу́до, неви́димых Соде́тель, за человеколю́бие пло́тию пострада́в, воскре́се Безсме́ртный, прииди́те оте́чествия язы́к, Тому́ поклони́мся: благоутро́бием бо Его́ от пре́лести изба́вльшеся, в Трие́х Ипоста́сех Еди́наго Бо́га пе́ти навыко́хом.
Вече́рнее поклоне́ние прино́сим Тебе́ Невече́рнему Све́ту, на коне́ц веко́в, я́ко в зерца́ле пло́тию возсия́вшему ми́рови, и да́же до а́да низше́дшему, и та́мо су́щую тьму́ разруши́вшему, и све́т Воскре́сния язы́ком показа́вшему: Светода́вче Го́споди сла́ва Тебе́.
Нача́льника спасе́ния на́шего, Христа́ славосло́вим: Тому́ бо из ме́ртвых воскре́сшу, ми́р от пре́лести спасе́н бы́сть. Ра́дуется ли́к А́нгельский, бе́гает де́монов пре́лесть, Ада́м пады́й воста́, диа́вол упраздни́ся.
И́же от кустоди́и науче́ни быва́ху от беззако́нник, покры́йте Христо́во Воста́ние, и приими́те сре́бреники, и рцы́те я́ко на́м спя́щым, из гро́ба укра́ден бы́сть Ме́ртвый. Кто́ ви́де, кто́ слы́ша, мертвеца́ укра́дена когда́, па́че же пома́зана и на́га, оста́вльша и во гро́бе погреба́льная Своя́? не прельща́йтеся иуде́е, навы́кните рече́нием проро́ческим, и уразуме́йте, я́ко То́й е́сть вои́стинну Изба́витель ми́ра, и Всеси́льный.
<Сла́ва:>
Го́споди, а́д плени́вый, и сме́рть попра́вый Спа́се на́ш, просвети́вый ми́р Кресто́м честны́м, поми́луй на́с.
<И ны́не: Богоро́дичен:>
В Чермне́м мо́ри, Неискусобра́чныя Неве́сты о́браз написа́ся иногда́: та́мо Моисе́й, раздели́тель воды́: зде́ же Гаврии́л, служи́тель чудесе́. Тогда́ глубину́ ше́ствова немо́кренно Изра́иль: ны́не же Христа́ роди́ безсе́менно Де́ва. Мо́ре по проше́ствии Изра́илеве, пребы́сть непрохо́дно: Непоро́чная по Рождестве́ Емману́илеве, пребы́сть Нетле́нна. Сы́й, и пре́жде Сы́й, явле́йся я́ко Челове́к, Бо́же поми́луй на́с.
<Вхо́д с кади́лом. Све́те ти́хий: И проки́мен, гла́с 7:> Внуши́ Бо́же моли́тву мою́, и не пре́зри моле́ния моего́. <Сти́х:> Вонми́ ми, и услы́ши мя́. <Сти́х:> Я́ко уклони́ша на мя́ беззако́ние. <Сти́х:> А́з к Бо́гу воззва́х, и Госпо́дь услы́ша мя́, ве́чер и зау́тра и полу́дне. <Та́же:> Внуши́ Бо́же моли́тву мою́, и не пре́зри моле́ния моего́. <Ектениа́:> и Сподо́би Го́споди в ве́чер се́й: И про́чая вся́, я́коже предъяви́ся.
<На <стихо́вне>, стихи́ра воскре́сна, гла́с 5:>
Тебе́ Воплоще́ннаго Спа́са Христа́, и Небе́с не разлучи́вшася, во гла́сех пе́ний велича́ем: я́ко Кре́ст и сме́рть прия́л еси́ за ро́д на́ш, я́ко Человеколю́бец Госпо́дь, испрове́ргий а́дова врата́, тридне́вно воскре́сл еси́, спаса́я ду́шы на́шя.
<И стихи́ры па́схи, с припе́вы и́х, я́коже предписа́ся.> Христо́с воскре́се: три́жды. <И отпу́ст.>
=  Четверг
==  Последование утрени
<быва́ет восле́дование все́, я́коже предъяви́ся.>
<На <хвали́тех>, Вся́кое дыха́ние: поста́вим стихи́ 4. И пое́м стихи́ры воскре́сны, гла́с 5:>
Го́споди, запеча́тану гро́бу от беззако́нников, проше́л еси́ из гро́ба, я́коже роди́лся еси́ от Богоро́дицы: не уразуме́ша, ка́ко воплоти́лся еси́, безпло́тнии Твои́ а́нгели: не чу́вствоваша, когда́ воскре́сл еси́, стрегу́щии Тя́ во́ини. Обоя́ бо запечатле́стася испыту́ющым, яви́шася же чудеса́ кла́няющымся ве́рою та́инству: е́же воспева́ющым, возда́ждь на́м ра́дость и ве́лию ми́лость.
Го́споди, вереи́ ве́чныя сокруши́в, и у́зы растерза́в, от гро́ба воскре́сл еси́, оста́вль Твоя́ погреба́льная, во свиде́тельство и́стиннаго тридне́внаго Твоего́ погребе́ния: и предвари́л еси́ в Галиле́и, в пеще́ре стрего́мый. Вели́кая Твоя́ ми́лость, Непостижи́ме Спа́се, поми́луй и спаси́ на́с.
Го́споди, жены́ теко́ша на гро́б, ви́дети Тя́ Христа́ на́с ра́ди пострада́вшаго, и прише́дше, обрето́ша а́нгела на ка́мени седя́ща, стра́хом отва́льшемся, и к ни́м возопи́ глаго́ля: воскре́се Госпо́дь, рцы́те ученико́м, я́ко воскре́се от ме́ртвых, спаса́яй ду́шы на́шя.
Го́споди, я́коже изше́л еси́ от запеча́таннаго гро́ба, та́ко вше́л еси́ и две́рем заключе́нным ко ученико́м Твои́м, показу́я и́м теле́сная страда́ния, я́же подъя́л еси́ Спа́се Долготерпели́вый: я́ко от се́мене дави́дова я́звы претерпе́л еси́: я́ко Сы́н же Бо́жий, ми́р свободи́л еси́. Ве́лия Твоя́ ми́лость, Непостижи́ме Спа́се, поми́луй и спаси́ на́с.
<Та́же, стихи́ры па́схи, с припе́вы и́х, Христо́с воскре́се: три́жды. и отпу́ст. Часы́ па́схи. На литурги́и антифо́ны па́схи. Проки́мен, гла́с 3:> По́йте Бо́гу на́шему, по́йте, по́йте царе́ви на́шему, по́йте. <Сти́х:> Вси́ язы́цы восплещи́те рука́ми, воскли́кните Бо́гу гла́сом ра́дования. <Апо́стол в дея́ниих, зача́ло 6: Рече́ пе́тр: Аллилу́иа, гла́с 4:> Наляцы́, и успева́й, и ца́рствуй, и́стины ра́ди и кро́тости и пра́вды. <Сти́х:> Возлюби́л еси́ пра́вду, и возненави́дел еси́ беззако́ние. <Ева́нглие от Иоа́нна, зача́ло 8:> Челове́к не́кий: <Прича́стный:> Те́ло Христо́во приими́те:
==  Последование вечерни
<Пое́м настоя́щее после́дование, бы́вшее от господи́на Ники́фора калли́ста ксанфопу́ла. На Пресвяту́ю Госпожу́ Влады́чицу Богоро́дицу Живоприе́мный Исто́чник. Не бо́ обрето́хом в Ти́пице сицева́го после́дования, но положи́ся любве́ ра́ди Пресвяты́я Богоро́дицы.>
<На Го́споди воззва́х: поста́вим стихо́в 10, и пое́м стихи́ры воскре́сны осмогла́сника 6, гла́с 6:>
Побе́ду име́я Христе́, ю́же на а́да, на Кре́ст возше́л еси́: да во тьме́ сме́рти седя́щыя воскреси́ши с Собо́ю, и́же в ме́ртвых свобо́дь, источа́яй живо́т от Своего́ све́та, Всеси́льне Спа́се, поми́луй на́с.
Дне́сь Христо́с сме́рть попра́в, я́коже рече́, воскре́се, и ра́дование ми́рови дарова́, да вси́ взыва́юще, пе́снь та́ко рце́м: исто́чниче жи́зни, непристу́пный све́те, Всеси́льне Спа́се, поми́луй на́с.
Тебе́ Го́споди, су́щаго по все́й тва́ри, гре́шнии ка́мо бежи́м? На небеси́ Са́м живе́ши, во а́де попра́л еси́ сме́рть, во глубины́ морски́я? та́мо рука́ твоя́ Влады́ко. К Тебе́ прибега́ем, Тебе́ припа́дающе мо́лимся: воскресы́й из ме́ртвых поми́луй на́с.
Кресто́м Твои́м Христе́ хва́лимся, и воскре́сние Твое́ пое́м и сла́вим: Ты́ бо еси́ Бо́г на́ш. Ра́зве Тебе́ ина́го не ве́мы.
Сла́ва си́ле Твое́й Го́споди, я́ко упраздни́л еси́ держа́ву иму́щаго сме́рти, обнови́л еси́ ны́ Кресто́м Твои́м, да́руяй на́м жи́знь и нетле́ние.
Вы́ну благословя́ще Го́спода, пое́м воскре́сние его́: Кре́ст бо претерпе́в, сме́ртию сме́рть погуби́.
<Та́же <стихи́ры живоприе́мнаго исто́чника>, гла́с то́йже. Подо́бен:> Все́ возло́жше:
Стра́нная и пресла́вная небе́с Влады́ка на Тебе́ соверша́ше изнача́ла, Всенепоро́чная: и́бо свы́ше я́вственно ука́ну, я́коже до́ждь во утро́бе твое́й Богоневе́сто, исто́чник Тя́ показу́я все́ благо́е вре́ющий, оби́лие же исцеле́ний, благодея́ния источа́ющий все́м незави́стно, тре́бующым кре́пости ду́ш, и здра́вия телесе́, водо́ю благода́ти.
Ма́нну Тя́ небе́сную, и рая́ Де́во исто́чник боже́ственный имену́ю, Влады́чице, прии́скренне: земли́ бо тече́ то́к, и благода́ть исто́чника твоего́ четвероча́стие ея́ покрыва́ющая, стра́нными чудесы́ всегда́, и все́м проси́мая быва́ет вода́ пие́мая. те́мже веселя́щеся христоимени́тии, притека́ем ве́рно, святы́ню че́рплюще всегда́ сладкото́чную.
Струи́ исцеле́ний источа́еши Де́во, ве́рно притека́ющым исто́чнику Твоему́ всегда́ Богоневе́сто: ту́не бо излива́еши, оби́льно и бога́тно неду́гующым исцеле́ния: слепы́я ви́дящыя явля́еши я́сно, приступа́ющыя к Тебе́: хро́мыя мно́гия испра́вила еси́, и разсла́бленныя стягну́ла еси́, умерщвле́на же оживи́ла еси́ возлия́нием трегу́бым, наводне́нных и злоды́шущих стра́сти исцели́ла еси́.
<Повторя́ем 1-ю стихи́ру.>
<Сла́ва: гла́с 6:>
Кто́ возглаго́лет си́лы твоя́ исто́чниче, и́же неистоща́емыми чудесы́ изъоби́луяй, мно́гая и па́че естества́ содева́еши исцеле́ньми? оле вели́чий, я́же все́м излива́еши! не то́кмо бо боле́зни неудо́бныя отгна́ла еси́ притека́ющих с любо́вию, но и душе́вныя стра́сти измыва́еши очища́ющи Всенескве́рная, все́м подаю́щи ве́лию ми́лость.
<И ны́не:>
Кто́ Тебе́ не ублажи́т Пресвята́я Де́во? кто́ ли не воспое́т Твоего́ пречи́стаго Рождества́? безле́тно бо от Отца́ возсия́вый Сы́н Единоро́дный: То́йже от Тебе́ Чи́стыя про́йде, неизрече́нно вопло́щся. Естество́м Бо́г сы́й, и естество́м бы́в Челове́к на́с ра́ди: не во двою́ лицу́ разделя́емый, но во двою́ естеству́ несли́тно познава́емый. Того́ моли́ Чи́стая Всеблаже́нная, поми́ловатися душа́м на́шым.
<Вхо́д с кади́лом.> Све́те ти́хий:
<Проки́мен, гла́с 7:> Возлюблю́ Тя Го́споди кре́посте моя́, Госпо́дь утверже́ние мое́. <Сти́х:> Бо́г мо́й, помо́щник мо́й, и упова́ю на Него́. <Сти́х:> Хваля́ призову́ Го́спода, и от вра́г мои́х спасу́ся. <Сти́х:> услы́ша от хра́ма свята́го Своего́ гла́с мо́й. <Та́же:> Возлюблю́ Тя Го́споди кре́посте моя́, Госпо́дь утверже́ние мое́.
Рце́м вси́: Сподо́би Го́споди в ве́чер се́й: <и про́чая.>
<На стихо́вне стихи́ра воскре́сна гла́с 6, осмогла́сника:>
Воскре́сние Твое́ Христе́ Спа́се, а́нгели пою́т на небесе́х, и на́с на земли́ сподо́би, чи́стым се́рдцем Тебе́ сла́вити.
<Та́же, настоя́щыя стихи́ры Богоро́дицы, гла́с 5. Подо́бен:>
Ра́дуйся живоно́сный исто́чниче, по моря́м разлива́яй чудеса́, на всю́ вселе́нную. Океа́не у́мный, Ни́ловы струи́ превосходя́й излива́нием благода́ти. Силоа́ме вторы́й, во́ду источа́яй, а́ки от ка́мене пресла́вную, Иорда́ново же прие́мый де́йство. Ма́нно спаси́тельная же, я́сно быва́емая, ко и́щущаго тре́бованию, бога́тая вои́стинну и незави́стная, Христо́ва Ма́ти Отрокови́це, излива́ющая ми́рови ве́лию ми́лость.
<Сти́х:> Освяти́л е́сть селе́ние Свое́ Вы́шний.
Пе́сньми чу́дными ве́рнии, небе́сный о́блак воспои́м, ка́плю небе́сную Живода́вца Христа́, на зе́млю нетле́нно одожди́вшую, жи́ву ска́чущую, и источа́ющую безсме́ртная: во́ду боже́ственную, Амвроси́ю, не́ктара, никогда́же по питии́ истлева́юща, жа́жду же та́ющую ду́шы отгоня́юща. От него́же пию́щым разу́мно, то́ки боже́ственныя предлага́ются от у́мнаго чре́ва, точа́ща все́м благода́ть незави́стную.
<Сти́х:> Ре́чная устремле́ния веселя́т гра́д Бо́жий.
Ра́дуйся, живоприе́мный исто́чниче, ве́чно источа́я благода́ти, лия́ние исцеле́ний, вся́кую неду́гов кре́пость, немощну́ю и злу́ю отгоня́ющее, слепы́х воззре́ние, и прокаже́нных боже́ственное очище́ние, точа́щее неду́гов вся́кое врачевство́, все́м притека́ющым ве́рно к хра́му Твоему́: вели́кая о́бщая цельба́, безме́здная вои́стинну и гото́вая, Ма́ти Христа́ Сло́ва, источа́ющаго ми́рови ве́лию ми́лость.
<Сла́ва: гла́с 5:>
Востру́бим празднолю́бцы в пе́снех, воспле́щем в вода́х, и возлику́им ра́дующеся, ве́чными то́ками живоно́снаго исто́чника: ца́рие и кня́зи да стека́ются, и исто́чника благода́ти да че́рплют незави́стно: цари́ бо спасе́, на одре́ же содержи́мыя прикоснове́нием возста́ви. па́стырие же и вси́ дождено́сный о́блак, спаси́тельную во́ду сше́дшеся почерпе́м. и́же в неду́зех свобожде́ние: и́же в беда́х, кре́пость: прохлажде́ние, и́же в жа́жде: слепи́и о́чи, глуси́и благослы́шание, злостра́ждущии исцеле́ние: и́же в сме́ртех, живоно́сную: вси́ повсю́ду ве́рным источа́ющую во́ды спасе́ния, воспле́щуще си́це воззове́м: присноживы́я то́ки излива́ющая от исто́чника Чи́стая, не преста́й Де́во всегда́ моля́щися о рабе́х Твои́х.
<И ны́не: гла́с то́йже:>
Воскре́сния де́нь: Христо́с воскре́се: <три́жды. И отпу́ст.> 
=  Пятница
==  Последование утрени
<кано́н Па́сце, со ирмосы́, на 8: и Богоро́дицы, на 6:>
<Кано́н Па́сце, гла́с 1:>
<Пе́снь 1.>
<Ирмо́с:> Воскре́сния де́нь:
Очи́стим чу́вствия: Небеса́ у́бо досто́йно да веселя́тся:
<И кано́н Богоро́дицы, его́же краестро́чие: Ники́фору Калли́сту ту́ Ксанфопу́лу.>
<[Н]> Ны́не источи́ ми Де́во Богоро́дице исто́чниче, благода́ть даю́щи Сло́ва, я́ко да воспою́ тя исто́чник, вре́ющий живо́т и благода́ть ве́рным: ты́ бо ипоста́сное сло́во источи́ла еси́.
<[И]> Врачевство́ па́че естества́, хра́м Тво́й Честна́я, явля́ется все́м Отрокови́це: от сме́рти бо я́вныя притека́ющыя ве́рныя я́ве возставля́ет, и все́м незави́стную то́чит сла́дость.
<[К]> Излива́еши с небесе́ неистощи́мо благода́ти вои́стинну еди́на: слепе́юща бо твори́ши взира́ти к све́ту, бла́том но́вым, возгласи́вши свы́ше па́че смы́сла Лео́нови.
<[Н]> О́бщее любоче́стие челове́чества Честна́я, ра́дуйся Мари́е, ра́дуйся: все́х бо Творе́ц на Тя́, я́коже ка́пля сни́де я́вственно, исто́чник тя́ безсме́ртен показа́в Богоневе́стная.
<Пе́снь 3.>
<Ирмо́с:> Прииди́те пи́во пие́м:
Ны́не вся́ испо́лнишася: Вчера́ спогребо́хся тебе́:
<Богоро́дицы подо́бны:>
<[Ф]> Све́тлый тя́ святы́й хра́м Влады́ки все́х Отрокови́це ве́м, и нетле́ния исто́чник, во́ду излива́ющ Христа́, от него́же напая́емся.
<[О]> От Твоея́ благода́ти Влады́чице исто́чниче, Самоде́ржцу дае́ши исхо́дов происхожде́ние содержи́мо лю́те, ка́мене подстоя́ние стра́шное, водо́ю разреши́вшееся.
<[Р]> Тече́т благода́ть незави́стная от Тебе́, Богоро́дице Де́во, оби́льно точа́щая, хроми́и ска́чут о Тебе́, прокаже́нных очища́ется мно́жество, и де́мони угнета́ются.
<[О]> Все́м дае́ши исцеле́ние ве́рным, царе́м, простце́м, ни́щым, князе́м, убо́гим, бога́тым о́бще, во́ду излива́яй исто́чниче разли́чное исцеле́ние.
<Конда́к Па́сце:> А́ще и во гро́б снизше́л еси́:
<Седа́лен, гла́с 8.> <Подо́бный:> Прему́дрости Сло́ва:
Приснотеку́щий исто́чник, и живо́тный, источа́яй струя́ боже́ственный то́к, согла́сно восхва́лим благода́ти прося́ще: на ки́йждо бо де́нь источа́ет исцеле́ния, я́ко ре́к тече́ния показу́яй мале́йшая. Те́мже по до́лгу приступа́юще с любо́вию, ве́рно почерпе́м от исто́чника неисчерпа́емое здра́вие, вои́стинну безсме́ртное, ороша́ющее ве́рно благочести́вых сердца́: устна́ми возопии́м, Ты́ еси́ ве́рных утеше́ние.
<Пе́снь 4.>
<Ирмо́с:> На Боже́ственней стра́жи:
Му́жеский у́бо по́л: Я́ко единоле́тный а́гнец: Богооте́ц у́бо Дави́д:
<Богоро́дицы подо́бны:>
<[В]> Па́че песка́ вои́стинну, и ка́плий дожде́вных, бы́ша Богоро́дице мно́жества, исто́чника де́л Твои́х, непреста́нно теку́щая на всю́ зе́млю бога́тно, и вся́каго боля́ща лю́те ско́ро исцеля́ющая.
<[К]> На стесне́нный жены́ от карки́на сосе́ц, вода́ возлива́ется Де́во, исто́чника Твоего́ Влады́чице, и а́бие преста́ша стра́сти смертоно́сныя струе́ю, и карки́н про́сто изы́ти позна́.
<[А]> Недомы́слимое в Тебе́, и па́че естества́ соде́янное е́сть я́вственно Богоро́дице: вода́ бо быва́ет исто́чника Твоего́ исцеле́ние, неду́гом смертоно́сным проти́вное, его́же естество́ я́ве никогда́же ве́дяше.
<[Л]> При́сно умерщвля́ет мя́ вра́г сла́стными прило́ги, Влады́чице исто́чниче Богоро́дице, не пре́зри, предвари́ ско́рая по́моще: сего́ же се́тей мя́ изба́ви, да воспою́ Тя при́сно многопе́тую.
<Пе́снь 5.>
<Ирмо́с:> у́тренюем у́треннюю:
Безме́рное Твое́ благоутро́бие: Присту́пим свещено́снии:
<Богоро́дицы подо́бны:>
<[Л]> Глаго́ланная Де́во Отрокови́це, исто́чника Твоего́ вои́стинну чудеса́, ужаса́ют челове́ков помышле́ние: па́че бо естества́ су́ть, вся́ ве́рныя освяща́ющая.
<[И]> Повествова́ руно́, ма́нна и Силоа́м, и ка́мень точа́щь, Соломо́нов притво́р, благода́ть Твою́, Иорда́нския во́ды, и исто́чник самаряны́ни.
<[С]> Ка́пли Твоя́ Отрокови́це Де́во, я́же исто́чника, и ме́ртваго оживи́ша, па́че сло́ва соде́янное и смы́сла: вся́ бо Твоя́ Всечи́стая, сло́во побежда́ют челове́ческое.
<[Т]> Стра́сти моя́ Отрокови́це исцели́, кровотече́ния исто́чник изсуша́ющи, и лю́тое пла́мене возжже́ние, и здра́вия преложе́ние, исхо́дов сою́з, и чревотече́ние.
<Пе́снь 6.>
<Ирмо́с:> Снизше́л еси́ в преиспо́дняя:
Сохрани́в це́ла зна́мения: Спа́се мо́й, живо́е же и неже́ртвенное заколе́ние:
<Богоро́дицы подо́бны:>
<[О]> Словеса́ сло́ва, я́ко вои́стинну исто́чника, воспева́ем Тя́ Чи́стая: прему́дрости бо глубину́ я́ко па́че сло́ва ражда́еши, пове́сивша на возду́се тече́ния, и зе́млю на воде́.
<[В]> Подшла́ еси́ ле́ствиц несе́ние, оте́млющее сокруше́ние и́же та́мо живопи́сцов, о всесвяты́й исто́чниче! спаса́яй лю́ди от тру́са до́му па́дшыя.
<[Т]> Утро́бы неродя́щыя непло́дством пре́жде, разреша́еши я́ве, исто́чника Твоего́ струя́ми: и́бо я́ко роди́вшая Влады́ку все́х. и рожде́ния подае́ши.
<[О]> Ни сло́во, ни у́м, ниже́ язы́к Твое́ возмо́гут Чи́стая Рождество́ похвали́ти, но немощству́ют в Тебе́, и облича́ется филосо́фов че́стность, и ри́торов красота́.
<Конда́к, гла́с 8. Подо́бен:> Взбра́нной:
От неистощи́мыя Ты́, исто́чниче богоблагода́тный, подае́ши ми́, точа́щи во́ды Твоея́ благода́ти, приснотеку́щий па́че сло́ва: я́ко бо Сло́во ро́ждшая па́че смы́сла, молю́ Ти ся, ороси́ мя благода́тию, да зову́ Ти: ра́дуйся, водо́ спаси́тельная.
<И́кос:>
Нескве́рная Богоро́дице, ро́ждшая Сло́во О́тчее, пре́жде ве́к нетле́нно ро́ждшееся, разшири́ моя́ уста́, Чи́стая, спривнося́щи мя́ к Твоему́ похвале́нию, я́ко да восхвалю́ Тя, зовы́й исто́чнику Твоему́ сия́: ра́дуйся, исто́чниче ра́дости непреста́емыя: ра́дуйся, то́че добро́ты неизрече́нныя. ра́дуйся, неду́гов разли́чных разреше́ние: ра́дуйся страсте́й вся́ких потопле́ние. Ра́дуйся струе́ светови́днейшая, здра́вы творя́щая ве́рныя: ра́дуйся водо́ благода́тнейшая неду́гующым многоразли́чно. Ра́дуйся ча́ше ма́нны живото́чныя: ра́дуйся ба́не и не́ктарю богоизлия́нный. Ра́дуйся водо́, прему́дрости неве́дение оте́млющая: ра́дуйся растворе́ние се́рдца, пи́щу боже́ственную излива́ющее. Ра́дуйся приста́нище неможе́ния источа́ющая: ра́дуйся пла́мень неду́гования угаша́ющая. Ра́дуйся водо́ спаси́тельная.
<Синакса́рь на Пресвяту́ю Госпожу́ Влады́чицу Богоро́дицу, живоприе́мный исто́чник.>
В пято́к Све́тлыя седми́цы, пра́зднуем обновле́ние хра́ма Пресвяты́я и Госпожи́ на́шея Богоро́дицы, имену́емаго живоно́снаго исто́чника. Еще́ же па́мять твори́м изря́дных и па́че естества́ чуде́с бы́вших, во о́ном хра́ме от Богома́тере. Се́й у́бо хра́м пе́рвее основа́ся от царя́ Льва́ Вели́каго, и́же и Маке́лл именова́ся. Се́й поне́же бя́ше бла́г и смире́н челове́к, за до́брое свое́ наме́рение и ми́лостивное, е́же имя́ше, пре́жде не́же бы́ти царю́, обрета́яйся во о́ном ме́сте, обре́те еди́наго челове́ка слепа́го, не ви́дяща ка́мо ити́: и взе́м его́ за ру́ку, ведя́ше. Дости́гшима же обои́ма та́мо бли́з, иде́же бя́ше се́й исто́чник, возжада́ слепы́й, и моля́ше льва́, да ороси́т его́: и́же идя́ во вну́треннее о́ное ле́са, иде́же бя́ше древе́с и насажде́ний разли́чных испо́лнено, иска́ше воды́, и не обрета́яй исто́чника, обраща́шеся а́ки отягча́емь. И слы́шит гла́с свы́ше глаго́лющь: о Льве́! не уныва́й, зане́ вода́, ея́же и́щеши, бли́з тебе́ е́сть, и обрати́ся обрести́ ю́. И Ле́в у́бо обраща́яйся, и ища́й мно́го, не обре́те ея́. И па́ки слы́шит ра́вный пе́рвому гла́с, и глаго́лет ему́: царю́ Льве́, вни́ди во вну́треннюю ча́сть загуще́ннаго сего́ ле́са, и возми́ свои́ма рука́ма от сея́ му́тныя воды́, и исцели́ жа́жду слепа́го, и пома́жи и помраче́нныя его́ о́чи: и а́бие позна́еши, ка́я е́смь, и от мно́гаго вре́мене живу́ на се́м ме́сте. Ле́в у́бо сотвори́ я́коже гла́с повеле́ ему́, и а́бие воззре́ слепы́й. И по Богома́тере прорече́нию, по ма́ле вре́мени бы́сть ца́рь Ле́в: и созда́ та́мо у исто́чника хра́м пе́рвый, бога́тою руко́ю, я́коже зри́тся дне́сь. И поне́же быва́ху чудеса́ множа́йшая на вся́кий де́нь, по мно́гих ле́тех иустиниа́н вели́кий самоде́ржец гре́ческий, поне́же пострада́ зело́ от не́мощи водотру́дия, и обре́те та́мо исцеле́ние свое́, хотя́ да́ти воздая́ние Ма́тери Бо́жией, па́ки созда́ о́ный пе́рвый хра́м, и сотвори́ и велича́йший и красне́йший, и́же от мно́гих тру́сов внегда́ разсе́деся, последи́ ца́рь Васи́лий Македо́нский, и сы́н его́ Ле́в Му́дрый, па́ки созда́ша и испра́виша и. Во вре́мя и́х се́й исто́чник мно́га чудеса́ де́йствова: и во́д задержа́ния, и пти́сы, и ины́я тмочи́сленныя стра́сти исцели́: карки́нския стра́сти, и кровотече́ния мно́гих родо́в, и́миже стражда́ху царе́вны и ины́я жены́, и разли́чныя огне́вицы, и ины́я боле́зни, и я́звы неисце́льныя, и непло́дныя разреши́: я́ко и цари́ца Зои́ непло́ды су́щи прия́т да́р от сего́ исто́чника, сы́на Константи́на Порфироге́нита. Воскреси́ же и ме́ртваго, и́же бе́ от Фессали́и, и приходя́ ко свято́му исто́чнику у́мре на пути́. Егда́ же хотя́ше умре́ти, запове́да кора́блеником взя́ти его́ та́мо во хра́м исто́чника, и возлия́ти на него́ три́ ка́ди от о́ныя воды́, и тогда́ погребсти́ его́. Е́же творя́ще кора́бленицы, и возлива́юще на него́ во́ду, а́бие воскре́се ме́ртвый. По мно́гом же вре́мени, хотя́ па́сти вели́кий хра́м о́ный, яви́ся Богоро́дица, и держа́ше его́, до́ндеже изы́де во́н все́ мно́жество люде́й, и никто́же вреди́ся. Та́яжде свята́я вода́ пива́ема, мно́гия бесну́емыя исцели́: и от темни́цы челове́ки свя́занныя разреши́. Исцели́ же и царя́ Льва́ от каменозая́тия, и жены́ его́ Феофа́ны угаси́ зе́льнейшую огне́вицу. И бра́та его́ Стефа́на разреши́ от пти́сныя не́мощи. Дарова́ же и слу́х Иоа́нну патриа́рху Иерусали́мскому. Исцели́ еще́ и си́льную огне́вицу Патри́киа Тара́сиа, и ма́тере его́ Магистри́ссы, и сы́на Стилиа́нова исцели́ от водозадержа́ния. И не́кую жену́ и́менем Схи́зину свободи́ от чревоболе́ния. И царя́ Рома́на исцели́, от разреше́ния и связа́ния чре́ва та́яжде вода́, подо́бне и жену́ его́. Призва́нием же то́кмо исцели́ всесвята́я мона́ха Пе́перин, и ученика́ его́ в Халде́и. Подо́бне и мона́ха Матфе́а, и Меле́тиа, и́хже оболга́ша царю́, свободи́ от гне́ва: Патри́киа же и Протоспафа́риа, и ины́я тмочи́сленныя кто́ испове́дати мо́жет? Не́сть же пра́ведно не воспомина́ти и исцеле́ния Исхи́ова: ниже́ ки́й язы́к мо́жет пове́дати, ели́ка чудеса́ та́яжде вода́ де́йствова, и да́же до дне́сь де́йствует, па́че ка́плей дожде́вных, и па́че зве́зд небе́сных, и листо́в мно́жества, я́же в на́ша времена́ ви́дехом. Еще́ исцели́ и ины́я смертоно́сныя боле́зни, прока́зы, свербо́ты па́че естества́, и опухле́ния же́нская, и душе́вныя стра́сти мно́гия исцели́, и разли́чныя очны́я боле́зни. Еще́ же исцели́ вара́гга Иоа́нна от воднотрудова́ния, и друга́го вара́гга исцели́ от злы́х я́зв, и священномона́ха Ма́рка от о́спы, и каменозая́тия мона́ха Заха́рию. И ина́я мно́жайшая чудеса́, я́же не возмо́жно е́сть исчи́слити, я́же де́йствова и де́йствует непреста́нно. Твоея́ Ма́тере моли́твами, Христе́ Бо́же на́ш поми́луй на́с. Ами́нь.
Воскре́сние Христо́во ви́девше: <три́жды.> И Воскре́с Иису́с:
<Пе́снь 7.>
<Ирмо́с:> О́троки от пе́щи изба́вивый:
Жены́ с ми́ры богому́дрыя: Сме́рти пра́зднуем умерщвле́ние: Я́ко вои́стинну свяще́нная:
<Богоро́дицы подо́бны:>
<[В]> Почерпи́те неду́гующии исцеле́ния: Всечи́стая бо то́чит от боже́ственнаго исто́чника сла́дость и́стинную, пото́к сла́дости вои́стинну вре́ющий, те́мже и ве́рою то́ки незави́стныя поче́рпем вси́.
<[Кс]> Удивля́ют слы́шащыя Влады́чице, стра́нная Твоя́ чудеса́, вся́ ве́рныя: немы́я бо и глухи́я, я́ко благоглаго́ливыя показу́ет вода́ Твоя́, стра́ждущыя же лю́те врачу́ет, и исцеле́ние да́рует.
<[А]> Возво́диши от пе́щи скорбе́й, ороша́ющи вода́ми от стра́ннаго исто́чника, приступа́ющыя к Тебе́ Чи́стая: карки́нския бо ра́ны свобожда́ется челове́к, прокаже́нна же исцеля́еши, и распале́ние угаси́ла еси́.
<[Н]> Ю́ноши и отрокови́цы Влады́чицу, и вси́ челове́цы ве́рою от души́ восхва́лим све́тло: сокруше́ния бо гное́виц, и вре́ды лука́вых, и ото́ки, и разсла́бленнаго исцели́.
<Пе́снь 8.>
<Ирмо́с:> Се́й нарече́нный и святы́й де́нь:
Прииди́те но́ваго виногра́да: Возведи́ о́крест о́чи твои́: О́тче Вседержи́телю:
<Богоро́дицы подо́бны:>
<[Ф]> Боже́ственную исто́чник и честну́ю во́ду излива́ет Тво́й Де́во: водны́х бо тече́ние вспяща́ет зело́, призыва́нием боже́ственным благода́ти. те́мже тя́ почита́ем, исто́чниче, во ве́ки.
<[О]> Вси́ честну́ю живото́чную во́ду воспои́м му́дренне: злодыха́ния бо то́к по страна́м уставля́ет, и свобо́дное твори́т происхожде́ние. Оле Твои́х чуде́с, Чи́стая Богороди́тельнице!
<[П]> Ка́я, Всепе́тая, восхва́лят уста́ Рождества́ Твоего́ стра́нное? Но и у́м ки́й бы чуде́с исто́чник изсле́довал, и сло́во изглаго́лало? не́сть естеству́ кре́пость, Твои́м чуди́тися.
[О] Вся́ о Тебе́ сме́рти держа́ва разори́ся внеза́пу, о Цари́це и Госпоже́: и́бо Царя́ Безсме́ртнаго, живо́т Ты́ источи́ла еси́, во́ду, ма́нну, Христа́ во ве́ки.
<Пе́снь 9.>
<Ирмо́с:> Свети́ся, свети́ся:
О боже́ственнаго, о любе́знаго: О Па́сха ве́лия и свяще́ннейшая:
<Богоро́дицы подо́бны:>
<[В]> Во́ды вся́ превосхо́дит, Отрокови́це Чи́стая, исто́чника Твоего́ вода́, я́ве да́рующая свобожде́ние неду́гов лю́тых, и душа́м вся́кое здра́вие, я́ко па́че естества́ излива́емая.
<[Л]> Реши́тель неду́гов но́вый се́ Силоа́м, исто́чника Твоего́ Де́во, зри́м вси́: о́чи бо прие́млет огня́, вси́ же здра́вие при́сно к животу́ прие́млем.
<[О]> Здра́вия и́щущии притецы́те ко исто́чнику: Отрокови́ца бо Де́ва жи́тельствует при воде́. Лику́й и весели́ся ве́рных мно́жество си́це, я́коже подоба́ет: и́же бо прии́дет к хра́му, воздая́ние проше́ний прие́млет.
<[В]> Возвы́сися исто́чника Твоего́ вода́ вы́ше небе́с, и земли́ бе́здны то́ки претече́: сия́ е́сть пи́ща души́, питие́ ве́рных, ме́д из ка́мене, и ма́нны раздая́ние.
<[Е]> Весели́ши Де́во царя́ преесте́ственне, источа́ющи благода́ть от исто́чника присносу́щную, сему́ подава́ющи на враги́ кре́пость, побе́ды при́сно, здра́вие и ми́р, и проше́ний исполне́ние.
<Ексапостила́рий пра́зднику:> Пло́тию усну́в:
<И исто́чнику. Подо́бен:>
Исто́чник еси́ вои́стинну воды́ живы́я, Влады́чице: измыва́еши у́бо неду́ги ду́ш и теле́с лю́тыя, прикоснове́нием Твои́м еди́ным то́кмо, во́ду спасе́ния Христа́ излива́ющи.
<На хвали́тех, Вся́кое дыха́ние: поста́вим стихо́в 8. И пое́м стихи́ры воскре́сны осмогла́сника 4, гла́с 6:>
Кре́ст Тво́й Го́споди, жи́знь и воскре́сние лю́дем Твои́м е́сть, и наде́ющеся на́нь, Тебе́ воскре́сшаго Бо́га на́шего пое́м: поми́луй на́с.
Погребе́ние Твое́ Влады́ко, ра́й отве́рзе ро́ду челове́ческому: и от истле́ния изба́вльшеся, Тебе́ воскре́сшаго Бо́га на́шего пое́м: поми́луй на́с.
Со Отце́м и Ду́хом Христа́ воспои́м, воскре́сшаго из ме́ртвых, и к Нему́ вопии́м: Ты́ живо́т еси́ на́ш, и воскре́сние, поми́луй на́с.
Тридне́вен воскре́сл еси́ Христе́ от гро́ба я́коже пи́сано е́сть, совоздви́гнувый пра́отца на́шего. Те́мже Тя́ и сла́вит ро́д челове́ческий, и воспева́ет Твое́ Воскре́сние.
<И Богоро́дицы стихи́ры, гла́с 2. Подо́бен:> До́ме Евфра́фов:
Вода́ исто́чника, спаси́тельная е́сть все́м немощству́ющым: присту́пим ве́рою, благода́ть почерпе́м.
Кла́дязь живото́чный исто́чника безсме́ртнаго, приступа́ющым любо́вию, исцеле́ний подае́т излия́ние неисчерпа́емое.
Укрепля́ет ду́шы вода́ Де́выя: и́же в скве́рнах страсте́й, притеце́м ко Отрокови́це, и сия́ измы́ем.
Ру́чка свяще́нная, и ма́нна незави́стная из пречи́стыя утро́бы, излива́ет Влады́ку: потре́бу вся́ческую поче́рпем.
<И стихи́ры па́схи, по обы́чаю и́х. Ектении́, и отпу́ст. И ча́с пе́рвый. Часы́ Па́схи.>
<На литурги́и, антифо́ны Па́схи.>
<Проки́мен дне́, гла́с 8:> Во всю́ зе́млю изы́де веща́ние и́х, и в концы́ вселе́нныя глаго́лы и́х. <Сти́х:> Небеса́ пове́дают сла́ву Бо́жию, творе́ние же руку́ Его́ возвеща́ет тве́рдь. <И Богоро́дицы>: Вели́чит душа́ Моя́ Го́спода: <Апо́стол дея́ний, зача́ло 7:> Вку́пе Пе́тр и Иоа́нн: <И Богоро́дицы, к Филипписи́ом,> <зача́ло 240. Аллилу́иа, гла́с 1.> Испове́дят небеса́ чудеса́ Твоя́ Го́споди. <Сти́х:> Бо́г прославля́емь в сове́те святы́х. <Сти́х:> Слы́ши дщи́ и ви́ждь и приклони́ у́хо твое́. <Ева́нглие дне́: и Богоро́дицы, от Луки́, зача́ло 54. Прича́стный:> Те́ло Христо́во приими́те: <И Богоро́дице.>
==  Последование вечерни
<по е́же> Христо́с воскре́се: <и ектении́, на> Го́споди воззва́х: <поста́вим стихо́в 6, и пое́м стихи́ры воскре́сны, гла́с 8:>
Вече́рнюю пе́снь, и слове́сную слу́жбу, Тебе́ Христе́ прино́сим: я́ко благоволи́л еси́ поми́ловати на́с воскре́снием.
Го́споди, Го́споди, не отве́ржи на́с от Твоего́ лица́: но благоволи́ поми́ловати на́с Воскре́снием.
Ра́дуйся, Сио́не святы́й, ма́ти Церкве́й, Бо́жие жили́ще, ты́ бо прия́л еси́ пе́рвый, оставле́ние грехо́в, воскре́снием.
Е́же от Бо́га Отца́ Сло́во, пре́жде ве́к ро́ждшееся, в после́дняя же времена́, То́ежде от Неискусобра́чныя вопло́щшееся во́лею, распя́тие сме́ртное претерпе́: и дре́вле умерщвле́ннаго челове́ка спасе́ Свои́м Воскре́снием.
Е́же из ме́ртвых Твое́ Воскре́сние славосло́вим Христе́, и́мже свободи́л еси́ Ада́мский ро́д от а́дова мучи́тельства: и дарова́л еси́ ми́рови я́ко Бо́г жи́знь ве́чную, и ве́лию ми́лость.
Сла́ва Тебе́ Христе́ Спа́се, Сы́не Бо́жий единоро́дный, пригвозди́выйся на Кресте́, и воскресы́й из гро́ба тридне́вен.
<Сла́ва:>
Тебе́ сла́вим Го́споди, во́лею на́с ра́ди Кре́ст претерпе́вшаго, и Тебе́ покланя́емся Всеси́льне Спа́се: не отве́ржи на́с от лица́ Твоего́, но услы́ши и спаси́ ны Воскре́снием Твои́м, Человеколю́бче.
<И ны́не: Богоро́дичен:>
Ца́рь Небе́сный за человеколю́бие на земли́ яви́ся, и с челове́ки поживе́: от Де́вы бо Чи́стыя пло́ть прие́мый, и из Нея́ проше́дый с восприя́тием: еди́н е́сть Сы́н, сугу́б естество́м, но не ипоста́сию. Те́мже соверше́нна Того́ Бо́га, и соверше́нна Челове́ка вои́стинну пропове́дающе, испове́дуем Христа́ Бо́га на́шего: Его́же моли́ Ма́ти Безневе́стная, поми́ловатися душа́м на́шым.
<Вхо́д:> Све́те ти́хий: <Проки́мен гла́с 8:> Да́л еси́ достоя́ние боя́щымся Тебе́ Го́споди. Сти́х: От коне́ц земли́ к Тебе́ воззва́х. <Сти́х:> Покры́юся в кро́ве кри́л Твои́х. <Сти́х:> Та́ко воспою́ и́мени Твоему́ во ве́ки. И па́ки: Да́л еси́ достоя́ние боя́щымся Тебе́ Го́споди. <Та́же, ектениа́,> Сподо́би Го́споди в ве́чер се́й: <и про́чая.>
<На стихо́вне стихи́ра воскре́сна, гла́с 8:>
Возше́л еси́ на Кре́ст Иису́се, снизше́дый с небесе́: прише́л еси́ на сме́рть Животе́ безсме́ртный, к су́щым во тьме́ Све́т и́стинный: к па́дшым все́х Воскре́сние, просвеще́ние, и Спа́се на́ш, сла́ва Тебе́.
<Та́же стихи́ры па́схи, с припе́вы и́х:> Христо́с воскре́се: <три́жды. И отпу́ст.>
=  Суббота
==  Последование утрени
<восле́дование все́, я́ко предписа́ся.>
<На хвали́тех стихи́ры воскре́сны на 4, гла́с 8:>
Го́споди, а́ще и суди́лищу предста́л еси́ от Пила́та суди́мый, но не отступи́л еси́ от престо́ла со Отце́м седя́й: и воскре́с из ме́ртвых, ми́р свободи́л еси́ от рабо́ты чужда́го, я́ко Ще́др и Человеколю́бец.
Го́споди, а́ще и я́ко ме́ртва во гро́бе иуде́и положи́ша: но я́ко Царя́ спя́ща во́ини Тя́ стрежа́ху, и я́ко живота́ сокро́вище, печа́тию печа́таша: но воскре́сл еси́, и по́дал еси́ нетле́ние душа́м на́шым.
Го́споди, ору́жие на диа́вола Кре́ст Тво́й да́л еси́ на́м: трепе́щет бо и трясе́тся, не терпя́ взира́ти на си́лу его́: я́ко ме́ртвыя возставля́ет, и сме́рть упраздни́. сего́ ра́ди покланя́емся погребе́нию Твоему́ и воста́нию.
А́нгел Тво́й Го́споди, Воскре́сние пропове́давый, стра́жи у́бо устраши́, жена́м же возгласи́ глаго́ля: что́ и́щете Жива́го с ме́ртвыми? Воскре́се Бо́г сы́й, и вселе́нней жи́знь дарова́.
<Та́же стихи́ры па́схи, с припе́вы и́х:> Христо́с воскре́се: <три́жды. Ектении́, и отпу́ст, и ча́с пе́рвый. Часы́ па́схи.>
<На литурги́и антифо́ны па́схи. Проки́мен апо́стола, гла́с 3:> Госпо́дь просвеще́ние мое́, и спаси́тель мо́й, кого́ убою́ся? <Сти́х:> Госпо́дь защи́титель живота́ моего́, от кого́ устрашу́ся? <Апо́стол дея́ний, зача́ло 8:> Держа́щуся: <Аллилу́иа, гла́с 5:> Госпо́дь воцари́ся, в ле́поту облече́ся. <Сти́х:> И́бо утверди́ вселе́нную, я́же не подви́жится. <Ева́нглие Иоа́нна, зача́ло 11:> Прии́де Иису́с и ученицы́ его́: <И про́чее литурги́и. Прича́стен:> Те́ло Христо́во приими́те:
<По отпу́сте Литурги́и, иду́щым бра́тиям из це́ркве в трапе́зу, пре́жде несе́т диа́кон а́ртос, без о́браза Воскре́сния Христо́ва. Параекклисиа́рху же с бра́тиею в то́ вре́мя ударя́ющым во вся́ зво́ны. В трапе́зе же внегда́ ся́дут бра́тия, кела́рь раздроби́в хле́б, во все́й седми́це воздвиза́емый, вме́сто пресвяты́я, раздае́т бра́тиям пре́жде обы́чнаго и́х яде́ния, и та́ко потребля́ем и́. Пе́рвее ре́кше:> Христо́с воскре́се: <Та́же:> О́тче на́ш: <И благослове́ние обы́чное трапе́зы. И седа́ем я́сти. Чте́ц же начина́ет чте́ние. На трапе́зе утеше́ние ве́лие бра́тии. Воста́вше же от трапе́зы, пое́м:> Христо́с воскре́се: <три́жды.> Благослове́н Бо́г ми́луяй, и пита́яй на́с: <Та́же,> Сла́ва тебе́ Го́споди, сла́ва Тебе́ Святы́й: <Сла́ва, и ны́не:> Го́споди поми́луй. <Три́жды.> Благослови́. <И взе́м диа́кон хле́б обы́чный, во все́м ле́те возвыша́емый трема́ пе́рсты, обе́ма рука́ма, зна́менует и́м панагиа́рь крестови́дно, глаго́ля: вме́сто, Вели́ко и́мя Святы́я Тро́ицы.> Христо́с воскре́се<: [Еди́ножды.] На́м отвеща́ющым:> Вои́стинну воскре́се. <Та́же наднося́ ча́сть над о́браз Богоро́дичный глаго́лет:> Пресвята́я Богоро́дице, помога́й на́м. <Мы́ же:> Тоя́ моли́твами Христе́ Бо́же, поми́луй и спаси́ на́с. <И глаго́лем:> Блажи́м Тя́ вси́ ро́ди: <и ирмо́с 9-я пе́сни:> Свети́ся, свети́ся: <с тропари́ обе́ма ея́, и па́ки:> Свети́ся, свети́ся: <Та́же глаго́лет настоя́тель [а́ще же не́сть, глаго́лет иере́й]:> В премно́гия мольбы́ преблагослове́нныя влады́чицы: <Мы́ же рече́м:> Тоя́ моли́твами: <Иере́й же:> Ми́лостив и ще́др Госпо́дь, пи́щу даде́ боя́щымся его́. <Мы́ же:> Христо́с воскре́се: <три́жды. Трисвято́е.> По О́тче на́ш: <Ипакои́:> Предвари́вшыя у́тро: <Сла́ва, и ны́не:> А́ще и во гро́б: Го́споди поми́луй. <Три́жды.> Благослови́. Благослове́н Бо́г ми́луяй, и пита́яй на́с от Свои́х бога́тых даро́в: <Мы́ же рече́м:> Ами́нь. <И проще́ние обы́чное.>
<Си́це же твори́м, и до отда́ния пра́здника Па́схи.>
==== Примечания ====
=  1
анато́лиевы
=  2
анато́лиевы
=  3
анато́лиевы
=  4
анато́лиевы
=  5
анато́лиевы
=  6
анато́лиевы
