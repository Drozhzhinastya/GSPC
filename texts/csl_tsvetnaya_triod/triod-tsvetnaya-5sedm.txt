==== Введение ====
См. также службы: Пасхи, Светлой, 2-й, 3-й, 4-й, 6-й, 7-й, 8-й седмиц
Содержание
= Службы пятой седмицы по Пасхе
=  Воскресенье (Неделя пятая)
== В суббо́ту ве́чера, на ма́лей вече́рни,
<на> Го́споди воззва́х: <стихи́ры воскре́сны 4, гла́с 4:> Животворя́щему Твоему́ Кресту́: Дре́ва преслуша́ния: Врата́ а́дова сокруши́л еси́ Го́споди: Прииди́те воспои́м лю́дие: <Сла́ва: гла́с 6:> При студенце́ Иа́ковли: <[все́ ищи́ напреди́ на вели́цей вече́рни]>
<И ны́не: Богоро́дичен, догма́тик. Гла́с 4:>
Безсе́менно зачала́ еси́, и родила́ еси́ неизрече́нно, Низложи́вшаго си́льныя от престо́л, и Возне́сшаго смире́нныя, и Воздви́гшаго ро́г пома́занных Свои́х, сла́вящих Христо́в Кре́ст и погребе́ние, и сла́вное воскресе́ние. Те́мже Тя́ Богоро́дице, хода́таицу толи́ких бла́г, немо́лчными пе́сньми ублажа́ем, я́ко моля́щуюся при́сно спасти́ся душа́м на́шым.
<На стихо́вне: стихи́ра воскре́сна:> Го́споди, возше́д на кре́ст: <[ищи́ на вели́цей вече́рни.]>
<Та́же настоя́щыя стихи́ры подо́бны, Пресвяты́я Богоро́дицы, гла́с 4. Подо́бен:> Зва́нный свы́ше:
<Сти́х:> Помяну́ и́мя Твое́ во вся́ком ро́де и ро́де.
Из безнача́льна Отца́ Сы́н безле́тно, низхожде́ния ра́ди и спасе́ния челове́ков, Бо́г Челове́к бы́сть, да пода́ст первозда́нному ны́не ра́й: тогда́ и все́ естество́ изба́вится от пре́лести зми́евы, и о́браз па́дший спасе́т, я́ко благопремени́тель. Отону́дуже Ма́терь соде́ла Невесторо́дицу чи́стую я́ко нескве́рну, Ю́же я́ко агки́ру вси́ и приста́нище ублажа́ем.
<Сти́х: Слы́ши Дщи́ и ви́ждь:>
Воплоще́нна Созда́теля все́х, име́ла еси́ во утро́бе Твое́й Богоблаже́нная, вообрази́вшаго челове́ка, пре́жде па́дшаго преступле́нием змии́ным: Бо́га бо родила́ еси́ Сего́ несказа́нно на́м, и тле́ния свободи́ла еси́ естество́ все́ обветша́вшее, Рождество́м твои́м. Те́мже пое́м и сла́вим твою́ благода́ть Де́во Безневе́стная: моли́тися не преста́й, спасти́ся душа́м на́шым.
<Сти́х:> Лицу́ Твоему́ помо́лятся:
Да Твоея́ все́м мно́жество ми́лости, и бла́гости откры́еши на́м неопредели́мую пучи́ну, грехи́ рабо́в Твои́х вся́ загла́ди: и́маши бо Всенепоро́чная, я́ко Ма́ти су́щи Бо́жия, вла́сть созда́ния, и во́диши вся́, я́ко хо́щеши, си́лою Твое́ю. И́бо благода́ть Ду́ха Свята́го, я́ве все́льшаяся в Тя́, соде́йствует ти́ во все́м при́сно, всеблаже́ннейшая.
<Сла́ва: гла́с 8:> Егда́ яви́лся еси́ во пло́ти:
<И ны́не: гла́с то́йже.>
Преполови́вшуся пра́зднику, уча́щу ти́ Спа́се, глаго́лаху иуде́е: отку́ду Се́й ве́сть писмена́ не учи́вся? Не разуме́юще, я́ко Ты́ еси́ Прему́дрость устро́ившая ми́р, сла́ва Тебе́.
<Отпусти́тельный тропа́рь, гла́с 4:> Све́тлую воскре́сния про́поведь: <[ищи́ на у́трени]>
<Сла́ва и ны́не:> Преполови́вшуся пра́зднику:
<И отпу́ст.>
<На вели́цей вече́рни,>
<поста́вим стихо́в 10. И пое́м стихи́ры воскре́сны 3, и восто́чну (Анато́лиеву). И преполове́нию подо́бны 3. И самаряны́ни самогла́сны, 3.>
<Стихи́ры воскре́сны, гла́с 4:>
Животворя́щему Твоему́ Кресту́, непреста́нно кла́няющеся Христе́ Бо́же, тридне́вное воскресе́ние Твое́ сла́вим: те́м бо обнови́л еси́ истле́вшее челове́ческое естество́ Всеси́льне, и и́же на Небеса́ восхо́д обнови́л еси́ на́м, я́ко Еди́н Бла́г и Человеколю́бец.
Дре́ва преслуша́ния запреще́ние разреши́л еси́ Спа́се, на дре́ве кре́стнем во́лею пригвозди́вся, и во а́д соше́д Си́льне, сме́ртныя у́зы я́ко Бо́г растерза́л еси́. Те́мже кла́няемся е́же из ме́ртвых Твоему́ воскресе́нию, ра́достию вопию́ще: всеси́льне Го́споди, сла́ва Тебе́.
Врата́ а́дова сокруши́л еси́ Го́споди, и твое́ю сме́ртию сме́ртное ца́рство разруши́л еси́, ро́д же челове́ческий от тле́ния свободи́л еси́, живо́т и нетле́ние ми́ру дарова́в, и ве́лию ми́лость.
<Ина́я стихи́ра восто́чна (Анато́лиева):>
Прииди́те воспои́м лю́дие, Спа́сово тридне́вное воста́ние, и́мже изба́вихомся а́довых нереши́мых у́з, и нетле́ние и жи́знь вси́ восприя́хом, зову́ще: распны́йся, и погребы́йся, и воскресы́й, спаси́ ны воскресе́нием Твои́м, Еди́не Человеколю́бче.
<И стихи́ры преполове́нию, 3, гла́с то́йже.>
<Подо́бен:> Го́споди, возше́д на Кре́ст:
Наста́ преполове́ние дне́й: Слы́ша и возвесели́ся: Прибли́жися Боже́ственнаго:
<И самаряны́ни самогла́сны 3, гла́с 1.>
На исто́чник прише́л еси́, Исто́чниче чуде́с, в шесты́й ча́с, Е́вин улови́ти пло́д: Е́ва бо в то́й изы́де из рая́, пре́лестию зми́евою. Прибли́жи бо ся самаряны́ня почерпсти́ во́ду, ю́же ви́дев рече́ спа́с: да́ждь ми́ во́ду пи́ти, и а́з воды́ теку́щия насы́щу тя́. И во гра́д те́кши целому́дренная, наро́дом возвести́ а́бие: прииди́те ви́дите Христа́ Го́спода, Спа́са ду́ш на́ших.
<Гла́с 2:>
На студене́ц я́ко прии́де Госпо́дь, самаряны́ня моля́ше Благоутро́бнаго: пода́ждь ми́ во́ду ве́ры, и прииму́ купе́льныя во́ды, ра́дование и избавле́ние. Животода́вче Го́споди, сла́ва Тебе́.
Собезнача́льный и соприсносу́щный Сы́н и Сло́во О́тчее, на исто́чник прии́де, исто́чник исцеле́ний, и жена́ от самари́и прии́де почерпсти́ во́ду, ю́же ви́дев рече́ Спа́с: да́ждь ми́ во́ду пи́ти, и ше́дши пригласи́ твоего́ му́жа. Она́ же я́ко челове́ку глаго́лющи, а не Бо́гу, утаи́ти тща́шеся, глаго́лаше: не и́мам му́жа. И Учи́тель к не́й: и́стину рекла́ еси́, не и́мам му́жа: пя́ть бо име́ла еси́, и ны́не его́же и́маши, не́сть тво́й му́ж. Она́ же о глаго́ле удиви́вшися, и во гра́д те́кши, наро́дом вопия́ше, глаго́лющи: прииди́те ви́дите Христа́, и́же да́рует ми́рови ве́лию ми́лость.
<Сла́ва: гла́с 6:>
При студенце́ иа́ковли обре́т Иису́с самаряны́ню, про́сит во́ду от нея́, облака́ми покрыва́яй зе́млю. О чудесе́! И́же Херуви́мы носи́мый, блудни́це жене́ бесе́доваше, воды́ прося́, и́же на вода́х зе́млю пове́сивый, воды́ иски́й, и́же исто́чники и езе́ра во́д излива́яй, хотя́ привлещи́ сию́ вои́стинну, уловля́ему от сопоста́та врага́, и напои́ти ю́ водо́ю живо́ю, пали́мую в безме́стиих лю́те, я́ко Еди́н Благоутро́бный и Человеколю́бец.
<И ны́не: Богоро́дичен, гла́с 4:>
И́же Тебе́ ра́ди, богооте́ц проро́к Дави́д, пе́сненно о Тебе́ провозгласи́, вели́чия Тебе́ сотво́ршему: предста́ Цари́ца одесну́ю Тебе́. Тя́ бо Ма́терь хода́таицу живота́ показа́, без отца́ из тебе́ вочелове́читися благоволи́вый Бо́г: да сво́й па́ки обнови́т о́браз, истле́вший страстьми́, и заблу́ждшее горохи́щное обре́т овча́, на ра́мо восприи́м, ко Отцу́ принесе́т, и Своему́ хоте́нию, с Небе́сными совоку́пит си́лами, и спасе́т Богоро́дице ми́р, Христо́с име́яй ве́лию и бога́тую ми́лость.
<Вхо́д. Проки́мен дне́. На лити́и стихи́ра хра́ма.>
<Сла́ва, и ны́не: гла́с 3:>
Да ра́дуется дне́сь све́тло не́бо и земля́, зане́ Христо́с яви́ся воплоща́емь я́ко челове́к, да Ада́ма и́змет от кля́твы всеро́дныя, и удивля́ется чудесы́ самари́ю прише́д: жене́ же предста́ воды́ прося́, о́блаки вода́ми одева́яй. Те́мже вси́ ве́рнии покланя́емся на́с ра́ди во́лею обнища́вшему, благоутро́бным сове́том.
<На стихо́вне стихи́ра воскре́сна, гла́с 4:> 
Го́споди возше́д на кре́ст, пра́деднюю на́шу кля́тву потреби́л еси́, и соше́д во а́д, я́же от ве́ка у́зники свободи́л еси́, нетле́ние да́руя челове́ческому ро́ду. Сего́ ра́ди пою́ще сла́вим животворя́щее и спаси́тельное Твое́ воста́ние.
<И про́чыя стихи́ры па́сце, с припе́вы и́х, [ищи́ в неде́лю па́схи на у́трени].>
<Сла́ва: гла́с 8:>
Егда́ яви́лся еси́ во пло́ти Христе́ Бо́же, за неизрече́нное смотре́ние, слы́шавши самаряны́ня сло́во Тебе́ человеколю́бца, оста́ви почерпа́ло у студенца́, и тече́ глаго́лющи су́щым во гра́де: прииди́те ви́дите сердцеве́дца, еда́ се́й е́сть ча́емый Христо́с, име́яй ве́лию ми́лость?
<И ны́не:> Воскре́сния де́нь:
<И про́чая вся́, я́ко предписа́ся в про́чиих неде́лях. Отпусти́тельный тропа́рь, гла́с 4:> Све́тлую воскре́сния:
<Сла́ва и ны́не: пра́здника, гла́с 8:>
Преполови́вшуся пра́зднику, жа́ждущую ду́шу мою́ благоче́стия напо́й вода́ми, я́ко все́м Спа́се возопи́л еси́: жа́ждай да гряде́т ко мне́, и да пие́т. Исто́чниче жи́зни на́шея Христе́ Бо́же, сла́ва Тебе́.
<А́ще не́сть бде́ния, на полу́нощнице кано́н Святе́й и Живонача́льней Тро́ице, во окто́ихе, гла́са 4-го.>
<Та́же:> Досто́йно е́сть: <и про́чая.> 
== На у́трени, на Бо́г Госпо́дь: тропа́рь воскре́сен, два́жды, гла́с 4:
Све́тлую воскре́сния про́поведь, от А́нгела уве́девше Госпо́дни учени́цы, и пра́деднее осужде́ние отве́ргше, апо́столом хва́лящеся глаго́лаху: испрове́ржеся сме́рть, воскре́се Христо́с Бо́г, да́руяй ми́рови ве́лию ми́лость.
<И пра́здника:> Преполови́вшуся пра́зднику: <еди́нощи.>
<Та́же обы́чное стихосло́вие.>
<По 1-м стихосло́вии седа́лен, гла́с 4:>
Воззре́вше на гро́бный вхо́д, и пла́мене А́нгельскаго не терпя́ще мироно́сицы, с тре́петом дивля́хуся глаго́люще: еда́ укра́деся, отве́рзый разбо́йнику ра́й? Еда́ ли воста́, и́же и пре́жде стра́сти пропове́давый воста́ние? Вои́стинну воскре́се Христо́с, су́щым во а́де подая́ живо́т и воскре́сние.
<Сти́х:> Воскресни́ Го́споди Бо́же мо́й:
<Подо́бен:> Ско́ро предвари́:
Воскре́сл еси́ я́ко безсме́ртный, от гро́ба Спа́се, совоздви́гл еси́ ми́р Тво́й си́лою Твое́ю Христе́ Бо́же на́ш, сокруши́л еси́ в кре́пости сме́рти держа́ву, показа́л ми́лостиве воскре́сние все́м. Те́мже Тя́ и сла́вим Еди́не Человеколю́бче.
<Сла́ва и ны́не: Богоро́дичен:>
Е́же от ве́ка утае́ное, и А́нгелом несве́домое та́инство, Тобо́ю Богоро́дице су́щым на земли́ яви́ся Бо́г, в несли́тном соедине́нии воплоща́емь, и Кре́ст во́лею на́с ра́ди восприи́м, и́мже воскреси́в первозда́ннаго, спасе́ от сме́рти ду́шы на́шя.
<По 2-м стихосло́вии седа́лен, гла́с 4.>
<Подо́бен:> Удиви́ся Ио́сиф:
С го́рних высо́т сше́д Гаврии́л, и к ка́меню присту́пль, иде́же Ка́мень жи́зни, белонося́й взыва́ше к пла́чущым: преста́ните вы́ от рыда́ния во́пля, име́ющыя и ны́не ми́лостивное: Его́же бо и́щете пла́чуще, дерза́йте, я́ко вои́стинну воста́л е́сть. Те́мже возопи́йте апо́столом, я́ко воскре́се Госпо́дь.
<Сти́х:> Испове́мся Тебе́ Го́споди, все́м се́рдцем мои́м:
Во́льным твои́м сове́том Кре́ст претерпе́л еси́ Спа́се, и во гро́бе но́ве положи́ша Тя́ челове́цы сме́ртнии, сло́вом концы́ соста́вльшаго. Те́мже свя́зан бы́сть чу́ждий, сме́рть лю́то пленя́шеся, и су́щии во а́де вси́ взыва́ху живоно́сному воста́нию Твоему́: Христо́с воскре́се, Жизнода́вец пребыва́яй во ве́ки.
<Сла́ва, и ны́не, Богоро́дичен, самогла́сен:>
Удиви́ся Ио́сиф, е́же па́че естества́ зря́, и внима́ше мы́слию и́же на руно́ до́ждь, в безсе́менном зача́тии Твое́м Богоро́дице, Купину́ огне́м неопали́мую, Же́зл Ааро́нов прозя́бший, и свиде́тельствуя обру́чник Тво́й и храни́тель, свяще́нником взыва́ше: Де́ва ражда́ет, и по рождестве́ па́ки Де́вою пребыва́ет.
<Та́же чте́ние в толкова́нии ева́нглиа Иоа́нна: сло́во 31, 32, 33 и 34. По> Блаже́ни непоро́чнии: <глаго́лем тропари́ воскре́сны:> Благослове́н еси́ Го́споди: <во гла́с 5.> А́нгельский собо́р: <и про́чее.> 
<И а́бие ипакои́, гла́с 4:>
Я́же Твоего́ пресла́внаго воста́ния, предте́кшыя мироно́сицы, апо́столом пропове́даху Христе́, я́ко воскре́сл еси́ я́ко Бо́г, подая́й ми́рови ве́лию ми́лость.
<И а́бие степе́нны, гла́с 4. Антифо́н 1:>
От ю́ности моея́ мно́зи бо́рют мя́ стра́сти, но Са́м мя́ заступи́, и спаси́ Спа́се мо́й.
Ненави́дящии Сио́на, посрами́теся от Го́спода: я́ко трава́ бо огне́м бу́дете изсо́хше.
<Сла́ва:>
Святы́м Ду́хом вся́ка душа́ живи́тся и чистото́ю возвыша́ется, светле́ется Тро́ическим еди́нством священнота́йне.
<И ны́не: то́йже.>
<Антифо́н 2:>
Воззва́х Тебе́ Го́споди те́пле из глубины́ души́ моея́, и мне́ да бу́дут на послуша́ние Боже́ственная Твоя́ ушеса́.
На Го́спода наде́жду вся́к кто́ стяжа́в, вы́шший е́сть и́х скорбя́щих.
<Сла́ва:>
Святы́м Ду́хом точа́тся благода́тныя струи́, напая́юще вся́ку тва́рь ко оживле́нию.
<И ны́не: то́йже:>
<Антифо́н 3:>
Се́рдце мое́ к Тебе́, Сло́ве, да возвы́сится, и да ничто́же услади́т мя́ от мирски́х красо́т на сла́бость.
К ма́тери свое́й я́коже и́мать кто́ любо́вь, ко Го́споду те́пльше любле́нием должни́ есмы́.
<Сла́ва:>
Святы́м Ду́хом, богове́дения бога́тство, зре́ния, и прему́дрости: вся́ бо в се́м оте́ческая веле́ния Сло́во открыва́ет.
<И ны́не: то́йже:> 
<Проки́мен, гла́с 4:> Воскресни́ Го́споди, помози́ на́м, и изба́ви на́с и́мене Твоего́ ра́ди. <Сти́х:> Бо́же уши́ма на́шима услы́шахом: <Та́же:> Вся́кое дыха́ние да хва́лит Го́спода. <Сти́х:> Хвали́те Бо́га во святы́х Его́: <Ева́нглие от Иоа́нна, у́треннее 7:> Во еди́ну от суббо́т: Воскресе́ние Христо́во: <три́жды. Псало́м 50. И про́чее.>
<Та́же кано́ны: Па́сце со ирмосы́ и с Богоро́дичны, на 6: Преполове́нию, на 4: и самаряны́ни, на 4.>
<Катава́сиа:> Воскре́сния де́нь:
<Кано́н па́сце, гла́с 1.>
<Пе́снь 1. Ирмо́с:> Воскре́сния де́нь:
<Други́й кано́н преполове́нию. Гла́с 8.>
<Творе́ние Андре́а Кри́тскаго.>
<Пе́снь 1.>
<Ирмо́с:> Мо́ре огусти́л еси́:
Язы́цы восплещи́те, евре́и воспла́чите, животода́вец бо Христо́с, у́зы а́довы расто́рже, и ме́ртвыя воскреси́, и неду́ги исцели́ сло́вом: се́й е́сть Бо́г на́ш, да́вый жи́знь ве́рующым во и́мя Его́.
Чу́до показа́л еси́, во́ду в вино́ преше́дшую, во Еги́пте ре́ки преложи́вый Влады́ко в кро́вь, и ме́ртвыя воскреси́л еси́, зна́мение сие́ второ́е сконча́в. Сла́ва Спа́се, несказа́нному Твоему́ сове́ту: сла́ва истоща́нию Твоему́, и́мже обнови́л еси́ на́с.
Струя́ приснотеку́щая сы́й Го́споди жи́зни и́стинныя, ты́ еси́ воскресе́ние на́ше, хотя́ труди́лся еси́ Спа́се мо́й, и во́лею вжада́лся еси́, зако́ном естества́ повину́яся, и в сиха́рь ше́д пло́тию, воды́ проси́л еси́ у самаряны́ни пи́ти.
<Богоро́дичен:>
Еди́на вмести́ла еси́ зижди́теля Твоего́, Богороди́тельнице, во чре́ве, и пло́тию родила́ еси́ неизрече́нно, и Де́ва пребыла́ еси́, ничто́же де́вству оскверни́вшуся. Сего́ Чи́стая я́ко Сы́на Твоего́ и Бо́га, непреста́нно моли́ о ста́де Твое́м при́сно.
<И́н, кано́н самаряны́ни.>
<Творе́ние Ио́сифово. Гла́с 4.>
<Пе́снь 1.>
<Ирмо́с:> Порази́вый Еги́пта, и фарао́на мучи́теля погуби́вый в мо́ри, лю́ди спа́сл еси́ из рабо́ты Моисе́йски пою́щыя пе́снь побе́дную: я́ко просла́вися.
Погребе́нный воста́, собо́ю воздви́же ро́д челове́ческий: да ра́дуется тва́рь вся́ и мы́сленнии дне́сь о́блацы да кропя́т пра́вду я́ве.
Кре́ст во́льный пло́тию прии́м, тридне́вен воскре́сл от ме́ртвых, а́дова сокро́вища живонача́льниче Го́споди истощи́в, и изве́д окова́нныя ду́шы.
Зра́ком блиста́ющася мироно́сицы ви́девше А́нгела, стра́хом бежа́ша от гро́ба: Христо́во же воста́ние уве́девше, и возвести́ти тща́тся ученико́м.
Покрыва́яй вода́ми превы́спренняя Го́споди, вода́ жи́зни сы́й, самаряны́ни, прося́щей Твоея́ честны́я воды́, пода́л еси́ разуме́вшей благоутро́бие Твое́.
<Сла́ва: Тро́ичен:>
О Тро́ице, ве́рою Тя́ чи́стою сла́вящих, О́тче, Сы́не и Ду́ше, я́ко Творе́ц все́х спаса́й, и очище́ние да́руй на́м грехо́в, я́ко Преблаги́й.
<И ны́не: Богоро́дичен:>
Ра́дуйся, Престо́ле о́гненный. Ра́дуйся, све́щниче всезлаты́й. Ра́дуйся, све́та о́блаче. Ра́дуйся, пала́то Сло́ва, и у́мная трапе́зо, хле́б жи́зни досто́йно Христа́ носи́вшая.
<Пе́снь 3.>
<Ирмо́с:> утверди́ся се́рдце мое́:
Не и́же на лице́ су́д суди́те иуде́е, учя́ глаго́лаше Влады́ка, егда́ прии́де во святи́лище, я́коже пи́сано е́сть, преполови́вшуся зако́нному пра́зднику.
Не и́же на лице́ су́д суди́те иуде́е: Христо́с бо прии́де, Его́же нарица́ху проро́цы, от Сио́на гряду́ща, и ми́р взыва́юща.
А́ще и словесе́м не ве́руете иуде́е, дело́м ве́руйте Влады́ки: что́ прельща́етеся отмета́ющеся Свята́го, Его́же писа́ в зако́не Моисе́й?
<Богоро́дичен:>
Еди́н от Тро́ицы сы́й бы́в, пло́ть ви́делся еси́ не прело́жь Го́споди существа́, ниже́ опали́в ро́ждшия нетле́нное чре́во, Бо́г сы́й ве́сь и о́гнь.
<И́н>
<Ирмо́с:> утверди́ся се́рдце мое́ в Го́споде, даю́щем моли́тву моля́щемуся, я́ко лу́к си́льных изнемо́же, и немощству́ющии препоя́сашася си́лою.
Во́лею на дре́во возне́слся еси́ Сло́ве, и зря́щее распада́хуся ка́мение, и тва́рь преклоня́шеся вся́, и ме́ртвии из гробо́в, я́коже от сна́ воста́ху.
С душе́ю Тя́ прише́дша ко а́ду Сло́ве, ви́девше вся́ ду́шы пра́ведных, от ве́чных у́з отреша́хуся, песносло́вяще я́же па́че ума́ си́лу твою́.
Что́ чудите́ся? что́ во гро́бе вы́ и́щете с ми́ром жены́, Влады́ку? Воста́, и ми́р совоздви́же, А́нгел блиста́яйся мироно́сицам веща́ше.
Жи́знь сы́й Го́споди, и исто́чник безсме́ртия, се́л еси́ при исто́чнице ще́дре, и твои́х прему́дрых во́д испо́лнил еси́ самаряны́ню прося́щую, и пою́щую Тя́.
<Сла́ва: Тро́ичен:>
Еди́н над все́ми в Тро́ице Бо́г пое́тся, Оте́ц и Сы́н и Боже́ственный Ду́х, его́же стра́хом сла́вят небе́снии чи́нове, я́сно вопию́ще: свя́т, свя́т, свя́т еси́ Го́споди.
<И ны́не: Богоро́дичен:>
Несказа́нно заче́нши во утро́бе Твое́й все́х Бо́га, Де́во Ма́ти, па́че мы́сли и сло́ва родила́ еси́, пребы́вши Де́ва я́ко пре́жде рождества́, Богоневе́сто.
<Конда́к преполове́нию, и и́кос. [ли́ст 116.]>
<Седа́лен самаряны́ни, гла́с 4. Подо́бен:> Вознесы́йся:
Да ра́дуется не́бо, да ликовству́ют земна́я, я́ко Христо́с от Де́вы яви́вся я́ко челове́к, изба́ви из истле́ния все́ челове́чество Свое́ю сме́ртию: чудесы́ же возсия́вый жене́ самаряны́не воды́ прося́щей, подае́т исто́чник исцеле́ний, я́ко еди́н безсме́ртен.
<Сла́ва, и ны́не: гла́с 4. Подо́бен:>
Прему́дрости пода́телю и Влады́ко, пра́зднику зако́нному предста́л еси́, во святи́лищи се́д учи́л еси́, глаго́ля си́це все́м: гряди́те жа́ждущии, пи́йте во́ду, ю́же А́з ны́не подаю́, е́юже жи́зни от Бо́га и пи́щи наслади́теся вси́ челове́цы.
<Пе́снь 4.>
<Ирмо́с:> Проро́к Авваку́м:
А́ще Месси́и подоба́ет приити́, Месси́а же Христо́с е́сть беззако́ннии, что́ не ве́руете Ему́? Се́ прии́де, и свиде́тельствует, я́же То́й твори́т: во́ду вино́ сотвори́ разсла́бленнаго сло́вом стягну́.
Не разуме́юще писа́ний прельща́етеся вси́ вы́, евре́и беззако́ннии: вои́стинну бо прии́де Христо́с и все́х просвети́, и в ва́с показа́ мно́гая зна́мения и чудеса́ и всу́е отрица́етеся и́стиннаго живота́.
Еди́но де́ло показа́х ва́м, и вси́ уже́ диви́теся, взыва́ше иуде́ом Христо́с. Вы́ обре́зуете и в суббо́ту челове́ка, рече́: Мене́ же что́ оклевета́ете про́чее, воздви́гшаго сло́вом разсла́бленнаго?
Дела́ сотвори́х мно́гая, и ко́его ра́ди де́ла ка́мением биете́ Мя, иуде́ом Христо́с облича́я взыва́ше? Еда́ зане́ челове́ка здра́ва всего́ сло́вом сотвори́х? Не суди́те на лице́ челове́цы.
<И́н.>
<Ирмо́с:> услы́шах Бо́же слу́х Тво́й, и убоя́хся, разуме́х дела́ Твоя́, и ужасо́хся, Го́споди: я́ко Твоего́ хвале́ния испо́лнь земля́.
Небеса́ да веселя́тся, да пра́зднует тва́рь вся́, воста́ Госпо́дь, и яви́ся все́м прему́дрым апо́столом Свои́м.
Поже́рта бы́сть сме́рте твоя́ си́ла, Христу́ уме́ршу, ме́ртвии я́ко от черто́гов, воста́нием сего́ от гробо́в изыдо́ша.
Что́ рыда́ете, о жены́? Что́ с ми́ры и́щете безсме́ртнаго? Воста́, я́коже рече́, мироно́сицам глаго́ла а́нгел.
Самаряны́ни Го́споди, проси́вшей пода́л еси́ во́ду, ве́дение держа́вы Твоея́: те́мже во ве́ки не вжа́ждет воспева́ющи Тя́.
<Сла́ва: Тро́ичен:>
О Тро́ице пресу́щная, О́тче, и Сло́ве, и Боже́ственный Ду́ше, единоси́льне, собезнача́льне! Спаси́ на́с все́х ве́рою воспева́ющих Тя́.
<И ны́не, Богоро́дичен:>
Неопали́мую Купину́ Тя́ законоположи́тель, зря́ше дре́вле, Дании́л же Го́ру Святу́ю смотря́ше, еди́на Де́во Ма́ти Влады́чице.
<Пе́снь 5.>
<Ирмо́с:> Го́споди Бо́же на́ш, ми́р:
Чудесы́ украси́л еси́ апо́столы твоя́, дивесы́ возвели́чил еси́ ученики́, во все́м ми́ре просла́вив Спа́се на́ш, и да́в и́м Ца́рствие Твое́.
Вся́ просвети́ша земли́ концы́ ученицы́, чудесы́ и уче́ньми, и разли́чными о́бразы сло́во пропове́давше, Христе́ Спа́се, Ца́рствия Твоего́.
Хвалу́ возсыла́ем Ца́рствию Твоему́, пе́ние же Тебе́ прино́сим, на́с ра́ди на земли́ яви́вшемуся, и ми́р просвети́вшему, и Ада́ма воззва́вшему.
<Богоро́дичен:>
Бы́сть Чре́во Твое́ Свята́я Трапе́за, иму́щая Небе́сный Хле́б: от Него́же вся́к яды́й не умира́ет, я́коже рече́ все́х Богороди́тельнице, Пита́тель.
<И́н.>
<Ирмо́с:> Возсия́й ми́ Го́споди све́т повеле́ний твои́х, я́ко к тебе́ ду́х мо́й у́тренюет, и пое́т тя́: ты́ бо еси́ Бо́г на́ш, и к Тебе́ прибега́ю Царю́ ми́ра.
Гро́б тво́й святы́й дости́гше ура́нше мироно́сицы, блиста́ющася ви́деша ю́ношу и ужасо́шася, Твоему́ научи́вшеся воста́нию Христе́.
Сме́рть умертви́ся, а́д плени́ся, су́щии во у́зах свободи́шася Христо́вым воскресе́нием, возра́дуимся и рука́ми воспле́щим, пра́зднующе све́тло.
Апо́столи взыгра́йте, и А́нгели лику́йте, земноро́днии вси́ возра́дуйтеся: Госпо́дь воскре́се, тля́ испрове́ржеся, и печа́ль преста́, и ликовству́ет Ада́м.
Исто́чник сы́й Го́споди жи́зни, во́ду оставле́ния и разуме́ния дарова́л еси́, жене́ проси́вшей дре́вле самаряны́не. Те́мже воспева́ем неизрече́нныя щедро́ты Твоя́.
<Сла́ва: Тро́ичен:>
Еди́ницу Триипоста́сную, Тро́ицу Единосу́щную, Отца́, Сло́ва, и Ду́ха Свята́го, неразде́льна естество́м Бо́га Еди́наго почита́ем, Творца́ и Го́спода и Влады́ку все́х.
<И ны́не: Богоро́дичен:>
Тя́ две́рь непроходи́мую, и село́ невозде́ланное и ковче́г ма́нну нося́щий, и ру́чку, и све́щник, и кади́льницу невеще́ственнаго У́гля, имену́ем Чи́стая.
<Пе́снь 6.>
<Ирмо́с:> Я́ко во́ды морски́я:
Вся́ содержа́й концы́, возше́л еси́ Иису́се, и учи́л еси́ во святи́лищи наро́ды сло́ву и́стины, пра́зднику преполови́вшуся, я́коже Иоа́нн вопие́т.
Де́ло О́тчее соверши́л еси́, де́лы уве́рил еси́ словеса́ Твоя́, исцеле́ния соверша́я Спа́се и зна́мения: разсла́бленнаго исправля́я, прокаже́нныя очища́я: и ме́ртвыя воскреша́я.
Безнача́льный Сы́н нача́ло бы́сть, прие́м е́же по на́м вочелове́чися, и посреде́ пра́здника уча́ше, глаго́ля: притецы́те ко Исто́чнику Приснотеку́щему, жи́знь почерпи́те.
<Богоро́дичен:>
Де́ву по Рождестве́ пое́м тя́, Де́ву и Ма́терь сла́вим, Тебе́ Еди́ну, Чи́стая Богоневе́сто Отрокови́це: из Тебе́ бо вои́стинну Бо́г воплоти́ся, обнови́в на́с.
<И́н.>
<Ирмо́с:> Да не погрузи́т мене́ бу́ря водна́я, ниже́ пожре́т мене́ глубина́: отве́ржен бо е́смь во глубины́ се́рдца морска́го зо́л мои́х. Те́м зову́ я́ко Ио́на: да взы́дет от тли́ зо́л живо́т мо́й к Тебе́ Бо́же.
На Кресте́ тя беззако́ннии пригвозди́ша, и копие́м прободо́ша Христе́, и Ио́сиф благообра́зный Тя́ погребе́ в но́вом гро́бе: из него́же со сла́вою воскре́с, совоскреси́л еси́ Спа́се, всю́ тва́рь пою́щую держа́ву Твою́.
Вереи́ и врата́ Влады́ко, си́льно сокруши́л еси́ а́довы, и воскре́сл еси́ я́ко Бо́г, и сре́т, ра́дуйтеся, ре́кл еси́ жена́м, и си́х рещи́ посла́л еси́ ученико́м: воста́ живо́т, и ви́ден бы́сть, просвеща́яй концы́.
Что́ пла́чете? Что́ но́сите я́ко сме́ртному жены́ ми́ра? Воста́ Христо́с, вопия́ше дре́вле блиста́яйся вельми́, явле́йся ю́ноша, тщы́ плащани́цы оста́вив: ше́дше возвести́те друго́м Его́ воста́ние.
Струя́ сы́й Го́споди жи́зни незави́стная, и бе́здна ми́лости Бла́же, путеше́ствовав седи́ши бли́з кла́дязя кля́твеннаго, и самаряны́ни вопия́л еси́: да́ждь ми́ во́ду пи́ти, я́ко да прии́меши оставле́ния во́ды.
<Сла́ва: Тро́ичен:>
Пою́ Отца́ Безнача́льна, и Сы́на Сопресто́льна, и Ду́ха Единосу́щна ве́рно, Еди́но Существо́, и Естество́ и сла́ву, и Еди́но Ца́рство Бо́га все́х и Творца́, содержи́теля всего́, со безпло́тными си́лами.
<И ны́не: Богоро́дичен:>
Де́ву еди́ну ро́ждшую, и утро́бу нетле́нну соблю́дшу пое́м Тя́ чи́стая, Престо́л Госпо́день, и две́рь, и го́ру, и мы́сленный све́щник, черто́г всесве́тлый Бо́жий, и се́нь сла́вы я́ве, ковче́г же и ру́чку и трапе́зу.
<Конда́к, гла́с 8. Подо́бен:> Я́ко нача́тки:
Ве́рою прише́дшая на кла́дязь самаряны́ня, ви́де тя́ прему́дрости во́ду, е́юже напои́вшися оби́льно, Ца́рствие вы́шнее насле́дова ве́чно, я́ко присносла́вная.
<И́кос:>
Чи́стая та́инства услы́шим, Иоа́нну на́с уча́щу, в самари́и бы́вшая: ка́ко жене́ бесе́доваше Госпо́дь, во́ду проси́в, и́же во́ды в со́нмища и́х собра́вый, и́же отцу́ и ду́ху сопресто́льный: прии́де бо ищя́й о́браз сво́й, ве́чно я́ко присносла́вный.
<Синакса́рь мине́и.>
<Та́же настоя́щий.>
<Стихи́:> Во́ду прия́ти прише́дши тле́нную же́но:
Живу́ю почерпа́еши, е́юже скве́рны душе́вныя омыва́еши.
В то́йже де́нь, в неде́лю пя́тую по Па́сце, самаряны́ни пра́здник пра́зднуем: поне́же в то́й Христо́с Месси́ю Себе́ я́ве испове́доваше, е́же е́сть Христо́с [или́ пома́зан]: Ме́са бо у евре́й, еле́й. Сего́ бо ра́ди мню́ и в средопентико́стную седми́цу учине́н бы́сть. И я́ко в пре́жде тоя́ у́бо неде́ли в купе́ли чудоде́йствует, в се́й же над Иа́ковлим студенце́м, к жене́ бесе́дуя Христо́с, и́же студене́ц са́м Иа́ков ископа́, и дарова́ Ио́сифу сы́ну своему́: изря́дно бо бе́ ме́сто сие́, иде́же и бли́з су́щу горы́ Сомо́ры, самаря́не населя́ху гра́ды мно́ги. В Сиха́рь же прихо́дит Христо́с, иде́же обита́вшу дре́вле Иа́кову, с Ди́ною дще́рию свое́ю, и с сы́нми, Сихе́м сы́н Емо́ров Хоре́й возжеле́ ея́, и наси́лив бы́сть с не́ю. И отту́ду бра́тия тоя́ раздражи́вшеся на ре́вность зело́, внеза́пу вше́дше в гра́д, вку́пе вся́ убива́ют, и того́ Сихе́ма, и отца́ его́ Емо́ра. Обита́ет у́бо та́мо Иа́ков, и настоя́щий студене́ц ископа́. Не самари́тяне же пре́жде обита́ху у тоя́ горы́, но исра́ильтяне Бо́гу прирази́вшеся, Факе́ю ца́рствующу, пе́рвым пле́ном и вторы́м, Ассири́ом прише́дшым под да́нь си́х подложи́ша: и пома́ле Оси́ю ца́рствующу, прилага́ются к ефио́пляном: е́же уве́дев ассири́йский ца́рь, преселя́ет я́ в Вавило́н. На о́ном же ме́сте разли́чным язы́ком жи́ти повеле́: но Бо́г львы́ на иноплеме́нники о́ныя пуща́ет. Ца́рь же ассири́йский па́ки уве́дев сие́, свяще́нники от иуде́й те́м посыла́ет, [еще́ бо та́мо бя́ху плене́ннии,] я́ко да и Бо́жия зако́ны прии́мут. И от и́дол у́бо ско́ро отскочи́ша. Еди́ны же пя́теры кни́ги Моисе́овы прия́ша, отмета́ющеся проро́к, и про́чаго писа́ния. Си́и и самаря́не зово́ми бя́ху, я́ко от горы́ Сомо́ры: и ненави́дими бя́ху евре́йми, от плене́ния возвраща́ющимися, зане́ и́сполу иуде́йствоваху, и не ядя́ху с ни́ми, ме́рзостны я́ непщу́юще. Те́мже и Христа́ самаряни́на мно́гажды нарица́ху, я́ко не́кая от зако́нных у́бо презира́юща и разруша́юща, я́коже они́. Прихо́дит у́бо в Сиха́рь Госпо́дь, и труди́вся от путеше́ствия, се́де о часе́ шесто́м дне́. Жена́ же не́кая от гра́да прии́де почерпсти́ воды́, ученико́м отше́дшым на ку́плю пи́щи: про́сит у́бо воды́ Иису́с. Она́ же не прикаса́тися предлага́ет, позна́ бо его́ и от гла́са, и от оде́жды. О́н же возво́дит ю́, духо́вную во́ду принося́ в среду́, ю́же неоску́дную и чисти́тельную показу́ет: Ду́х бо воде́ и огню́ при́сно уподобля́ется. Жена́ же неотсту́пно прилежа́щи не име́ти о́ному во́ду такову́ю, за е́же почерпа́ла не носи́ти, и студенцу́ бы́ти глубоку́ приглаго́лет. Та́же и на пра́отца Иа́кова возно́сит сло́во, я́ко са́м студене́ц ископа́: и о́н, и о́вцы его́ от него́ пия́ху, бога́тое отсю́ду исто́чнику представля́ющи, и е́же и́нако благопотре́бну и студену́. Христо́с у́бо не бо́льша себе́ глаго́лет Иа́кова, да не жену́ устраши́т, но о воде́ глаго́лет, представля́я отсю́ду тоя́ предо́брое: пия́й от воды́ о́ноя ника́коже вжа́ждет. Про́сит же воды́ жена́, о́н же глаго́лет своего́ е́й му́жа пригласи́ти, я́ко тверде́йших слове́с тре́бующи разуме́ния. Она́ же отри́чется не име́ти му́жа. Ве́дый же вся́, глаго́лет: до́бре рекла́ еси́, пя́ть бо име́ла еси́, я́коже зако́н повелева́ет, и его́же ны́не и́маши шеста́го я́ко беззако́нно о́ному сбыва́ющая, не́сть ти́ му́ж. Не́цыи у́бо пя́ть муже́й, пя́ть кни́г моисе́овых непщева́ша бы́ти, я́же самаря́не прие́мляху: шеста́го же та́ словеса́ Христо́ва, я́же не бы́ша еще́ о́ная: и́бо не у́ благода́ть излия́на бе́. Друзи́и же, да́нныя пя́ть зако́ны от Бо́га, и́же в раи́, и по изгна́нии, и́же при Но́и, и́же при Авраа́ме, и́же при Моисе́и. Шесты́й же Ева́нглие, е́же и еще́ не имя́ше. Су́ть же и́же и пя́ть чу́вствий глаго́лют. Отвещава́ет ему́ жена́, Проро́ка его́ имену́ющи. Та́же вопроша́ет Его́ и о горе́, где́ подоба́ет кла́нятися, в Сомо́ре ли, или́ во Иерусали́ме. Не мня́ху бо самаря́не, я́ко соверше́нно везде́ Бо́гу бы́ти, но та́мо пребыва́ти то́чию Бо́гу, иде́же и поклоня́хуся, в Гари́зе я́ве горе́, за е́же та́мо да́тися благослове́нию от Бо́га. Или́ зане́ та́мо пе́рвый Авраа́м же́ртвенник водрузи́ Бо́гу, я́коже иуде́и па́ки глаго́лаху: во Иерусали́ме подоба́ет покланя́тися Еди́ному Бо́гу. Те́мже и́же и отвсю́ду в пра́здник та́мо собира́хуся. Христо́с же отвещава́ет, от иуде́й глаго́ля спасе́ние ми́рови: оба́че рече́, Бо́г невеще́ственный е́сть, и покланя́тися сподо́бльшиися, не в же́ртвах уже́ покло́нятся, но в Ду́се и и́стине. Или́ и си́це Бо́га позна́ют, не еди́наго, но в Ду́се Свято́м и Сы́не, то́й бо и́стина. Жена́ па́ки глаго́лет: слы́шим от писа́ний, я́ко Месси́а гряде́т, е́же е́сть Христо́с. Иису́с же глаго́лет: А́з е́смь, благонра́вие жены́ разуме́в. Ве́даша же самаря́не и о Месси́и от моисе́йских кни́г, изря́днее же от Сего́: е́же проро́ка ва́м возста́вит Госпо́дь Бо́г, и от ины́х мно́гих. Конча́вшейся же бесе́де, и ученицы́ прихо́дят, и кра́йнему удивля́ются схожде́нию, ка́ко с жено́ю глаго́лаше? Оба́че же моля́ху его́ я́сти, ку́пно у́бо за е́же потруди́тися, и за вре́мене зно́йное. О́н же о ве́чной пи́щи те́м глаго́лет челове́ческаго я́ве спасе́ния, и я́ко подоба́ет и́м проро́ческия труды́ пожа́ти. Но жене́ во гра́д дости́гшей, и я́же о себе́ сказа́вшей, вси́ воздви́гшеся, и ко Христу́ прихо́дят ве́ровавше: я́ко не бы́ жена́ себе́ порекла́, а́ще не бы́ вели́ко что́ разуме́ла. И мольбу́ излия́вше, тому́ пребы́ти у ни́х во дню́ двою́, умоля́ют его́. И пребы́в, мно́жайша соде́я чудеса́, я́же у́бо от мно́жества во Ева́нглии не писа́шася. Сия́ же е́сть самаряны́ня, последи́ от Христа́ Фоти́ниа именова́нная, я́же и муче́ния венце́м увязе́ся при Неро́не ке́саре, и с седмию́ свои́ми сы́ны, по мно́зе озлобле́нии, и строга́нии, и сосцу́ отре́зании, сокруше́нии ру́к, и тросте́й то́нких под но́гти влага́нии, и о́лова напое́нии, и ины́х безчи́сленных му́к истяза́нии, наконе́ц от двою́ фи́нику привяза́нии и расторгну́тии. Ве́домо же бу́ди, я́ко студенца́ о́наго го́рлище, си́речь у́стие, ца́рь Иустиниа́н че́стне отту́ду прине́с, в Бо́жия сло́ва вели́ком хра́ме святы́я Софи́и положи́: но и ка́мень, на не́мже Христо́с седя́ самаряны́ни бесе́доваше, и досе́ле обоя́ пребыва́ют пред па́пертом от восто́ка, в хра́м входя́щым на ле́вой стране́, вся́к неду́г исцеля́юща, па́че же от огне́виц страда́ти приключа́ющымся, и тряса́вицею боля́щым, очища́ют же и отго́нят и чарова́ния быва́емая. Твоея́ му́ченицы Фоти́нии моли́твами, Христе́ Бо́же, поми́луй на́с. ами́нь.
<Пе́снь 7.>
<Ирмо́с:> Халде́йская пе́щь:
Пло́тски потруди́лся еси́ упокое́ние все́х, во́лею вжада́лся еси́, исто́чниче чуде́с: воды́ проси́л еси́, во́ду жи́зни Иису́се возвеща́яй.
Самаряны́ни Го́споди жене́ бесе́довал еси́, облича́я безу́мие беззако́нных евре́ов: она́ у́бо ве́рова Сы́на Тя́ бы́ти Бо́жия, си́и же отверго́шася.
Хле́б яду́ще Пло́ти Госпо́дни, и Кро́вь прие́млюще ребра́ Влады́чня, обновле́нием ду́ха да жи́тельствуим, живу́ще благода́тию.
<Богоро́дичен:>
Во чре́ве Твое́м вмести́ла еси́ невмести́мое Сло́во, от твои́х сосе́ц дои́ла еси́ ми́рови Пита́теля, на объя́тии носи́ла еси́ Творца́ на́шего Богороди́тельнице чи́стая.
<И́н.>
<Ирмо́с:> Не преда́ждь на́с до конца́ и́мене Твоего́ ра́ди, и не разори́ заве́та Твоего́, и не отста́ви ми́лости Твоея́ от на́с, Го́споди Бо́же оте́ц на́ших, препе́тый во ве́ки.
Со беззако́нными Христе́ ще́дре во́лею вмени́лся еси́, во вре́мя Боже́ственныя стра́сти: и сия́ ви́дящи колеба́шеся земля́, и ка́мение вседе́тельным манове́нием распада́шеся непостижи́ме, и воста́ша ме́ртвии и́же от ве́ка.
С душе́ю сше́д во страны́ преиспо́дния а́да, возве́л еси́ му́жеством свя́занныя вся́, я́же от ве́ка сме́рть прия́т, го́рький мучи́тель, вопию́щыя тебе́: Иису́се Бо́же, сла́ва Твоему́ стра́шному смотре́нию.
С ме́ртвыми что́ вы́ и́щете Живуща́го во ве́ки? Воста́, я́коже рече́: се́ я́коже ви́дите пра́здны плащани́цы истоще́н гро́б, явле́йся глаго́лаше мироно́сицам ю́ноша: ско́ро ше́дше рцы́те апо́столом.
Вода́ еси́ жи́зни, вопия́ше Христу́ самаряны́ня: напо́й мя у́бо сло́ве жа́ждущую всегда́ твоея́ Боже́ственныя благода́ти, я́ко да не ктому́, Иису́се Го́споди, неве́дения содержу́ся зно́ем, но пропове́дую Твоя́ вели́чия.
<Сла́ва: Тро́ичен:>
Отца́, и Сы́на, и Боже́ственнаго воспева́ем Ду́ха, неразде́льную Тро́ицу естество́м су́щую, разделе́нну Ли́цы, Еди́но Существо́, сра́сленное, безнача́льное, Творца́ все́х, Бо́га: его́же вси́ небе́снии пою́т чи́нове.
<И ны́не: Богоро́дичен:>
По рождестве́ стра́шнем, Де́ва чи́ста сохрани́лася еси́, свята́я Богоро́дице: те́мже тя́ вси́ А́нгельстии ли́цы, и челове́честии ро́ди вси́, немо́лчными воспева́ют гла́сы, вмести́лище чи́стое невмести́маго.
<Пе́снь 8.>
<Ирмо́с:> А́нгели и небеса́ на Престо́ле:
Прииди́те ви́дите лю́дие, на Престо́ле сла́вы Воспева́емаго, от люде́й беззако́нных ху́лимаго, и ви́дяще, по́йте во проро́цех Месси́ю предрече́ннаго.
Ты́ еси́ вои́стинну Христо́с, в ми́р се́й прише́дый из него́же спасе́ние, и оставле́ние оте́ческих согреше́ний ты́ еси́ вои́стинну живо́т в тя́ ве́ровавшым.
Прему́дрость Бо́жия, преполови́вшуся пра́зднику, я́коже пи́сано е́сть, во святи́лищи предста́, и уча́ше: я́ко вои́стинну Се́й бя́ше Месси́а Христо́с, И́мже спасе́ние.
<Богоро́дичен:>
Ка́ко родила́ еси́, рцы́, от Отца́ безле́тно просия́вша и со Святы́м Ду́хом воспева́емаго? Или́ я́ко ве́сть Еди́н Благоволи́вый из Тебе́ роди́тися, Богоро́дице.
<И́н.>
<Ирмо́с:> Вся́ческая Влады́ко Прему́дростию соста́вил еси́ земли́ же па́ки утверди́л еси́, я́коже ве́си, дно́, основа́нием водрузи́вый на вода́х безме́рных: те́м вси́ вопие́м воспева́юще: благослови́те дела́ Госпо́дня непреста́нно Го́спода.
Сме́рть претерпе́л еси́, Еди́не безсме́ртне во́лею, а́да плени́л еси́, врата́ ме́дная сте́рл еси́ Царю́ Небе́сный, и отя́л еси́ у́зники от ве́ка та́мо су́щыя, воспева́ющыя держа́ву непреста́нно Твоея́ бла́гости.
Возне́слся еси́ долготерпели́ве во́лею на дре́во, и ка́мение распаде́ся, и со́лнце угасе́, и заве́са церко́вная раздра́ся, и земля́ поколеба́ся, и потрепета́ всепосмея́нный а́д, и вся́ у́зники разреши́.
Яви́лся еси́ Го́споди, во тме́ седя́щым, Све́т сы́й незаходи́мый, и живо́т все́х. Те́мже Тя́ я́ко ви́де пра́ведных со́нм, взыгра́ся Сло́ве, и возопи́: прише́л еси́ вся́ от у́з разреши́ти, пою́щыя держа́ву Твою́.
Бли́з се́л еси́ исто́чника, в ча́с Спа́се шесты́й, и самаряны́ни во́ду живу́ю пода́л еси́, и ра́зума во́ды за мно́гое благоутро́бие. С не́юже вси́ вопие́м воспева́юще: благослови́те дела́ Госпо́дня непреста́нно Го́спода.
Благослови́м Отца́, и Сы́на, и Свята́го Ду́ха, Го́спода.
<Тро́ичен:> Отца́ безнача́льна, Сы́на собезнача́льна пое́м, и Ду́ха Свята́го, Бо́га Еди́наго Тро́е, неслия́нна, непресеко́ма, Соде́теля все́х, единоси́льную Держа́ву, самовла́стную, и вопие́м: благослови́те дела́ Госпо́дня, непреста́нно Го́спода.
<И ны́не: Богоро́дичен:>
У́глем очища́ется Иса́иа, предпропове́дуя мы́сленнаго у́гля, воплоща́ема Де́во из Тебе́ па́че мы́сли, опаля́юща челове́ков вся́ ве́щныя грехи́, и обожа́юща за милосе́рдие естество́ на́ше всенепоро́чная.
<Та́же:> Хва́лим благослови́м, покланя́емся Го́сподеви:
<И катава́сиа. Честне́йшую: не стихосло́вится.>
<Пе́снь 9.>
<Ирмо́с:> Чу́жде ма́терем:
Пра́зднику преполовля́ющуся иуде́йскому, возше́л еси́ Спа́се мо́й во святи́лище Твое́, и науча́л еси́ все́х: чудя́хуся же иуде́и, и отку́ду се́й ве́сть пи́смена не научи́вся, глаго́лаху.
Исцеле́ния дарова́ний изба́витель мо́й источа́я, сотворя́ше чудеса́ и зна́мения, прогоня́ неду́ги, целя́ немощству́ющыя: но иуде́и беснова́хуся мно́жеством чуде́с Его́.
` `
<Богоро́дичен:>
Вмести́ла еси́ во чре́ве твое́м Де́во Ма́ти, Еди́наго от Тро́ицы Христа́ Жизнода́вца: Его́же пое́т вся́ тва́рь, и трепе́щут го́рнии Престо́ли, Того́ моли́ всеблаже́нная спасти́ ду́шы на́шя.
<И́н.>
<Ирмо́с:> Сотвори́ держа́ву мы́шцею свое́ю, низложи́ бо си́льныя со престо́л, и вознесе́ смире́нныя Бо́г Изра́илев, в ни́хже посети́ на́с восто́к с высоты́, и напра́вил ны́ е́сть на пу́ть ми́ра.
Се́ ви́ден бы́сть живо́т все́х Христо́с, пове́шен во́лею на дре́ве: и сия́ ви́дящи земля́ потрясе́ся, и мно́га святы́х воста́ша я́ве телеса́ усо́пших, и узохрани́льница а́дова поколеба́ся.
Красе́н из гро́ба я́ко Жени́х от черто́га изше́л еси́, сме́рти разори́вый мучи́тельство Христе́, и а́довы вереи́ сокруши́вый си́лою Боже́ственною, и воста́ния Твоего́, све́том у́мным просвети́вый ми́р.
Поста́вим вси́ ны́не ли́ки духо́вныя, и да зове́м: Госпо́дь воскре́се. Да ра́дуется земля́, да весели́тся не́бо, о́блацы да кропя́т на́м пра́вды ту́чы, пра́зднующым све́тло и Христа́ пою́щым.
Жи́знь живу́щих, исто́чник благи́х Госпо́дь, бога́тно источа́яй во́ду уче́ний, вопие́т жене́: пода́ждь Ми́ во́ду пи́ти, я́ко да пода́м ти́ во́ду, грехо́в твои́х исто́чники изсуша́ющую.
<Сла́ва: Тро́ичен:>
Све́т Еди́н неразде́льно, Трисо́лнечная Еди́ница, Безнача́льный Оте́ц, Сы́н, и Ду́х, Божество́ Еди́но, жи́знь и все́х Творе́ц. Того́ воспои́м ве́рнии со безпло́тными, трисвяты́ми пе́сньми священносло́вяще.
<И ны́не: Богоро́дичен:>
Све́ту бы́вши жили́ще чи́стая, озари́ зе́ницы души́ моея́, омраче́нныя мно́гими козньми́ врага́, и ви́дети сподо́би я́сно от Тебе́ возсия́вший све́т па́че мы́сли, чи́стым се́рдцем.
<Ексапостила́рий воскре́сный:> Пло́тию усну́в:
<Сла́ва: Самаряны́ни. Подо́бен:> Жены́:
В самари́ю прише́л еси́ Спа́се мо́й всеси́льне, и жене́ бесе́довав проси́л еси́ воды́ пи́ти, евре́ем во́ды источи́вый из ка́мене несеко́маго, ю́же к ве́ре совосприя́л еси́ и ны́не жи́зни наслажда́ется на небесе́х ве́чно.
<И ны́не: преполове́нию. Подо́бен:>
Преполови́вшуся прише́л еси́ пра́зднику Человеколю́бче во святи́лище, и глаго́лал еси́: жа́жды испо́лненнии ко Мне́ прииди́те, и почерпи́те во́ду живу́ю и пита́ющую. Е́юже пи́щи, и благода́ти, жи́зни же безсме́ртныя наслади́теся вси́.
<На хвали́тех,> Вся́кое дыха́ние: <поста́вим стихо́в 8: и пое́м настоя́щыя стихи́ры воскре́сны, гла́с 4:> 
Кре́ст претерпе́вый и сме́рть, и воскресы́й из ме́ртвых всеси́льне Го́споди, сла́вим Твое́ воскресе́ние.
Кресто́м твои́м Христе́, дре́вния кля́твы свободи́л еси́ на́с, и сме́ртию Твое́ю, естество́ на́ше му́чащаго диа́вола упраздни́л еси́: воста́нием же Твои́м ра́дости вся́ испо́лнил еси́. Те́мже вопие́м Ти́: воскресы́й из ме́ртвых, Го́споди сла́ва Тебе́.
Твои́м кресто́м Христе́ Спа́се, наста́ви на́с на и́стину твою́, и изба́ви на́с от сете́й вра́жиих, воскресы́й из ме́ртвых, возста́ви ны́ па́дшыя грехо́м, просте́р ру́ку твою́ человеколю́бче Го́споди, моли́твами святы́х твои́х.
Оте́ческих твои́х не́др не разлучи́вся, Единоро́дне Сло́ве Бо́жий, прише́л еси́ на зе́млю за человеколю́бие, Челове́к бы́в непрело́жен, и Кре́ст и сме́рть претерпе́л еси́ пло́тию безстра́стный Божество́м, воскре́с же из ме́ртвых, безсме́ртие пода́л еси́ ро́ду челове́ческому, я́ко Еди́н всеси́лен.
<И́ны стихи́ры анато́лиевы, гла́с то́йже:>
Сме́рть прия́л еси́ пло́тию, на́м безсме́ртие хода́тайствуя Спа́се, и во гро́б всели́лся еси́, да на́с от а́да свободи́ши, воскреси́в с Собо́ю: пострада́в у́бо я́ко Челове́к, но воскре́се я́ко Бо́г. Сего́ ра́ди вопие́м: сла́ва Тебе́ Жизнода́вче Го́споди, Еди́не Человеколю́бче.
Ка́мение распаде́ся Спа́се, егда́ на ло́бнем кре́ст тво́й водрузи́ся, устраши́шася а́довы вра́тарие, егда́ во гро́бе я́ко ме́ртв положе́н бы́л еси́. И́бо сме́рти упраздни́вый кре́пость, ме́ртвым все́м безсме́ртие по́дал еси́, воскресе́нием твои́м Спа́се жизнода́вче, Го́споди сла́ва Тебе́.
<И́ны самогла́сны самаряны́ни. Гла́с 3.>
<Сти́х:> Наляцы́, и успева́й, и ца́рствуй, и́стины ра́ди, и кро́тости, и пра́вды.
Да ра́дуется дне́сь све́тло не́бо и земля́, я́ко Христо́с яви́ся воплоща́емь я́ко Челове́к, да Ада́ма изме́т от кля́твы всеро́дна, и удивля́ется чудесы́ в Самари́ю прише́д: жене́ же бесе́доваше воды́ прося́, и́же о́блаки вода́ми одева́яй. Те́мже вси́ ве́рнии поклони́мся, на́с ра́ди во́лею обнища́вшему, благоутро́бным сове́том.
<Гла́с 6.>
<Сти́х:> Возлюби́л еси́ пра́вду, и возненави́дел еси́ беззако́ние.
Та́ко глаго́лет Госпо́дь самаряны́ни: а́ще бы еси́ ве́дала да́р Бо́жий, и кто́ е́сть глаго́ляй Тебе́, да́ждь ми́ воды́ пи́ти, ты́ бы проси́ла у Него́, и да́л бы ти́ пи́ти, да не вжа́ждешися во ве́ки, глаго́лет Госпо́дь.
<Сла́ва: Гла́с то́йже:>
Исто́чник живонача́лия Иису́с Спа́с на́ш, ко исто́чнику прише́д патриа́рха Иа́кова, пи́ти проша́ше воды́ от жены́ самаряны́ни. Се́й же неприобщи́тельное иуде́ом прире́кшей, му́дрый зижди́тель приво́дит ю́, сла́дкими глаго́лы, па́че к проше́нию присносу́щныя воды́, ю́же и прии́мши все́м пропове́да реку́щи: прииди́те, ви́дите сокрове́нных Ви́дца и Бо́га, прише́дшаго пло́тию, за е́же спасти́ челове́ка.
<И ны́не:> Преблагослове́нна еси́: <Славосло́вие вели́кое. И отпу́ст.>
<Сла́ва, и ны́не: Стихи́ра Ева́нгльская, гла́с 7:>
Се́ тма́ и ра́но, и что́ у гро́ба Мари́е стои́ши, мно́гую тму́ име́ющи в ра́зуме, в не́йже где́ положе́н бы́сть вопроша́еши Иису́с? Но ви́ждь сри́щущяся ученики́, ка́ко плащани́цами и сударе́м воскре́сние обрето́ша, и помяну́ша я́же о си́х писа́ния. С ни́миже и и́миже и мы́ ве́ровавше, воспева́ем тя́ жизнода́вца Христа́.
<И поуче́ние студи́тово, и ча́с 1. И коне́чный отпу́ст.>
<На литурги́и изобрази́тельна, блаже́нна гла́са, гла́с 4:>
Дре́вом ада́м рая́ бы́сть изселе́н: дре́вом же кре́стным разбо́йник в ра́й всели́ся. О́в у́бо вку́шь, за́поведь отве́рже сотво́ршаго: о́в же сраспина́емь, Бо́га испове́да тая́щагося, помяни́ мя, вопия́, во Ца́рствии Твое́м.
Распны́йся и воскресы́й я́ко си́лен из гро́ба тридне́вен, и первозда́ннаго Ада́ма воскреси́л еси́, Еди́не Безсме́ртне: и мене́ на покая́ние обрати́тися Го́споди, сподо́би от всего́ се́рдца моего́, и те́плою ве́рою при́сно взыва́ти Ти́: помяни́ мя Спа́се во Ца́рствии Твое́м.
Вои́стинну воскре́се Христо́с, и свиде́тельствует гро́б, к ва́м законопресту́пницы: и́бо гро́бная Своя́ оста́вль, воскре́се тридне́вно. Ка́мень запеча́тася, и пред гро́бом стра́жие предстоя́ху: а́д плени́ся, сме́рть умертви́ся, не укра́ден бы́сть Христо́с: ве́руйте с на́ми воскресе́нию.
Воскре́сшаго из ме́ртвых, и а́дову держа́ву плени́вшаго, и ви́дима жена́ми мироно́сицами, ра́дуйтеся, глаго́лющаго, ве́рнии умо́лим, от истле́ния изба́вити ду́шы на́шя, зову́ще всегда́ разбо́йника благоразу́мнаго гла́сом к Нему́: помяни́ и на́с во Ца́рствии Твое́м.
<И от кано́на самаряны́ни, пе́снь 3: и пра́здника, пе́снь 6. По вхо́де тропа́рь воскре́сн: и пра́здника преполове́ния: Сла́ва, конда́к самаряны́ни: И ны́не: Преполове́ния.>
<Проки́мен, гла́с 3:> По́йте Бо́гу на́шему, по́йте, по́йте Царе́ви на́шему, по́йте. <Сти́х:> Вси́ язы́цы восплещи́те рука́ми, воскли́кните Бо́гу гла́сом ра́дования. <Апо́стол в дея́ниих, зача́ло 28:> Разсе́явшиися апо́столи: <Аллилу́иа, гла́с 4:> Наляцы́, и успева́й, и Ца́рствуй, и́стины ра́ди и кро́тости, и пра́вды. <Сти́х:> Возлюби́л еси́ пра́вду, и возненави́дел еси́ беззако́ние. <Ева́нгелие от Иоа́нна, зача́ло 12:> Прии́де Иису́с во гра́д самари́йский: <Вме́сто Досто́йно: пое́м ирмо́с:> Свети́ся, свети́ся: <Прича́стен:> Те́ло Христо́во: <Други́й:> Хвали́те Го́спода с Небе́с:
<Слу́жба свята́го мине́и пое́тся на повече́рии.>
<[зри́] Подоба́ет ве́дати, я́ко слу́жба самаряны́ни пое́тся 4 дни́: в неде́лю, в четверто́к, в пято́к, и в суббо́ту. В понеде́льник у́бо, и во вто́рник, пое́тся слу́жба преполове́нию и в сре́ду отдае́тся: пое́м я́коже и на са́мый пра́здник, кроме́ вхо́да и чте́ний.>
==  В Неде́лю самаряны́ни ве́чера
<на> Го́споди воззва́х: <поста́вим стихо́в 6. И пое́м стихи́ры преполове́нию, 3. Гла́с 5.>
<Подо́бен:> Ра́дуйся по́стником:
Яви́ся светоявле́нное и кра́сное Спа́сова Воскре́сния дне́сь преполове́ние всесвято́е, я́ко полу́дне све́тлое, уясня́ющее ми́р Боже́ственными благода́тьми Христо́ва воста́ния, осия́ющее чудеса́ нетле́ния, облистава́ет зна́мения, и показу́ет на высоту́ Вознесе́ние, явля́ет многорачи́тельное Ду́ха прише́ствие, Пятьдеся́тницы всечестны́я светле́йшее торжество́. Те́мже и подае́т душа́м на́шым ми́р, и ве́лию ми́лость.
Я́ко Боже́ственныя сла́вы река́, пра́зднику ны́не преполови́вшуся, Госпо́дь струи́ благоутро́бия все́м подава́яй, вопие́т: жа́ждай да гряде́т ко Мне́, и пие́т те́пле. Исто́чник бо сострада́ния, и ми́лости пучи́на са́м Сы́й, источа́ет ми́рови оставле́ние, омыва́ет прегреше́ния, и очища́ет неду́ги: спаса́ет Воскресе́ние Его́ пра́зднующих, покрыва́ет любо́вию почита́ющих е́же со сла́вою Вознесе́ние Его́, и подае́т душа́м на́шым ми́р, и ве́лию ми́лость.
Посреде́ святи́лища ста́в, неопи́санный Бо́г же и Госпо́дь: Бо́г бо бя́ше естество́м, а́ще и на́с ра́ди вочелове́чився, опи́сан яви́ся те́лом, все́м источа́ше живото́чныя глаго́лы, все́м глаго́ля: ду́шы очи́стите, и зно́й страсте́й охлади́те, да не ка́ко лиша́тся пития́ челове́цы: Боже́ственную бо благода́ть да́рую безсме́ртнаго и лу́чшаго и вы́шняго Ца́рствия: сопричасти́тися Мне́ Созда́телю, и просла́витися.
<И мине́и, 3. Сла́ва, и ны́не: гла́с 8:>
Преполови́вшуся пра́зднику пре́жде стра́сти, и сла́внаго Воскре́сния Твоего́ Го́споди, бы́л еси́ учя́ Бла́же, во святи́лищи непокори́выя иуде́и, и фарисе́и, и кни́жники, и вопия́ к ни́м: жа́ждай да гряде́т ко Мне́ и пие́т: ве́руяй в Мя́, воды́ жи́зни, Ду́ха Боже́ственнаго, ре́ки потеку́т от чре́ва его́. О неизрече́нныя прему́дрости Твоего́ хвале́ния! И́же вся́ исполня́яй Бо́же на́ш, сла́ва Тебе́.
<На стихо́вне, стихи́ры Осмогла́сника, гла́с 4:>
Животворя́щему Твоему́ Кресту́, непреста́нно кла́няющеся Христе́ Бо́же, тридне́вное Воскре́сние Твое́ сла́вим: те́м бо обнови́л еси́ истле́вшее челове́ческое естество́ Всеси́льне, и и́же на небеса́ восхо́д обнови́л еси́ на́м, я́ко еди́н Бла́г и Человеколю́бец.
<Сти́х:> К Тебе́ возведо́х о́чи мои́:
Хоте́х слеза́ми омы́ти мои́х грехо́в Го́споди, рукописа́ние и про́чее живота́ моего́ покая́нием благоугоди́ти Тебе́: но вра́г льсти́т мя́ и бо́рет ду́шу мою́. Го́споди, пре́жде да́же до конца́ не поги́бну, спаси́ мя.
<Сти́х:> Поми́луй на́с Го́споди, поми́луй на́с:
<Му́ченичен:> Прославля́яйся в па́мятех святы́х Твои́х Христе́ Бо́же, от ни́х умоле́н быва́я, низпосли́ на́м ве́лию ми́лость.
<Сла́ва, и ны́не: гла́с 6:>
Пра́зднику преполови́вшуся, Твоего́ Христе́ Воскресе́ния, и Боже́ственнаго прише́ствия Свята́го Твоего́ Ду́ха, сше́дшеся чуде́с Твои́х воспева́ем та́инства: во́ньже низпосли́ на́м ве́лию ми́лость.
<Тропа́рь пра́здника:> Преполови́вшуся пра́зднику: <И отпу́ст.>
=  Понедельник
==  В понеде́льник на У́трени,
<на> Бо́г Госпо́дь: <тропа́рь пра́здника преполове́ния.>
<По 1-м стихосло́вии, седа́лен, гла́с 4:>
Воззре́вше на гро́бный вхо́д, и пла́мене а́нгельскаго не терпя́ще мироно́сицы, с тре́петом дивля́хуся глаго́люще: еда́ укра́деся отве́рзый разбо́йнику ра́й? еда́ ли воста́, И́же и пре́жде стра́сти пропове́давый воста́ние? Вои́стинну воскре́се Христо́с, су́щым во а́де подая́ живо́т и воскресе́ние.
<Сти́х:> Го́споди, да не я́ростию Твое́ю обличи́ши мене́.
Смире́нную ду́шу мою́ посети́ Го́споди, во гресе́х житие́ все́ ижди́вшую, и я́коже блудни́цу приими́ мя Спа́се, и спаси́ мя.
<Сти́х:> Ди́вен Бо́г во святы́х Свои́х, Бо́г Изра́илев.
<Му́ченичен:> Дне́сь а́нгельская во́инства, в па́мять страстоте́рпцев приидо́ша, ве́рных мы́сли просвети́ти, и вселе́нную благода́тию уясни́ти: те́ми Бо́же, умоле́н быва́я, да́руй на́м ве́лию ми́лость.
<Сла́ва и ны́не: Богоро́дичен:>
Стена́ непобори́мая на́м христиа́ном еси́ Богоро́дице Де́во: к Тебе́ бо прибега́юще невреди́ми пребыва́ем, и па́ки согреша́юще и́мамы Тя́ моли́твенницу. Те́м благодаря́ще вопие́м Ти́: ра́дуйся Благода́тная, Госпо́дь с Тобо́ю.
<По 2-м стихосло́вии седа́лен, гла́с 8. Подо́бен:>
Прему́дрость Сло́во О́тчее, И́же и да́вый апо́столом глаго́л Бо́жий, пропове́дати конце́м, е́же на зе́млю Его́ прише́ствие, от преле́стников евре́ев неи́стовством досажда́емь быва́ше, бесну́яйся и преле́стник гро́зно уничижа́емь, И́же незло́биво к ни́м вопия́ше: не суди́те на Мя́ су́д несуди́маго беззако́ннии. К Нему́ у́бо возопии́м: Человеколю́бче Христе́ Бо́же, прегреше́ний оставле́ние низпосли́, воспева́ющым ве́рою безприкла́дную сла́ву Твою́. [Два́жды.]
Воскресе́ние Христо́во: <Псало́м 50. Кано́н пра́здника, со ирмосы́ на 8, и Мине́и на 4. Конда́к, и свети́лен пра́здника.>
<На хвали́тех поста́вим стихи́ 4, и пое́м стихи́ру воскре́сну, гла́с 4:>
Кре́ст претерпе́вый и сме́рть, и воскресы́й из ме́ртвых Всеси́льне Го́споди, сла́вим Твое́ Воскресе́ние.
Овча́ е́смь слове́снаго Твоего́ ста́да, и к Тебе́ прибега́ю Па́стырю до́брому, взыщи́ мене́ заблу́ждшаго Бо́же, и поми́луй мя́.
<Му́ченичен:>
Кто́ не ужаса́ется зря́ святи́и му́ченицы, по́двиг до́брый, и́мже подвиза́стеся? Ка́ко в те́ле су́ще безпло́тнаго врага́ победи́сте, Христа́ испове́давше, и кресто́м вооружи́вшеся. Те́мже досто́йно яви́стеся бесо́м прогони́телие, и ва́рваром победи́телие: непреста́нно моли́теся, спасти́ся душа́м на́шым.
<Сла́ва, и ны́не: гла́с 8:>
Преполови́вшуся пра́зднику Па́схи, в хра́м вше́л еси́ святи́лищный, Спа́се на́ш, и ста́в посреде́ наро́да учи́л еси́ те́х с дерзнове́нием, и глаго́лал еси́: А́з е́смь све́т ми́ра, в сле́д Мене́ иды́й, не и́мать ходи́ти во тме́, но име́ти бу́дет све́т безсме́ртныя жи́зни.
<На стихо́вне стихи́ры, гла́с 2:>
<Подо́бен:> До́ме Евфра́фов:
Прекло́нь небеса́, сше́л еси́ Спа́се мо́й, и пло́ть от Де́вы кроме́ преложе́ния прия́л еси́, источа́я мне́ оставле́ние.
<Сти́х:> Бо́г же Ца́рь на́ш пре́жде ве́ка:
Ве́сь в Бо́зе Сло́ве Ты́ еси́, погиба́юща мя́ хотя́ изъя́ти от прегреше́ний, соединя́ешися мне́, Человеколю́бче.
<Сти́х:> Помяни́ со́нм Тво́й, его́же стяжа́л еси́ испе́рва:
Ты́ прише́л еси́ Царю́, прему́дросте вели́кая, И́мже Оте́ц ми́р сотвори́ прему́дро, со Святы́м Ду́хом.
<Сла́ва, и ны́не: гла́с 8:>
Очи́стим помышле́ний сокро́вища, и душе́вная сия́ния просвети́м, и Жи́знь у́зрим Христа́, во святи́лище прише́дша, премно́жеством бла́гости, да врага́ победи́т, и спасе́т ро́д на́ш, стра́стию Креста́ и Воскре́сния. К Нему́ же возопии́м: непостижи́ме Го́споди, сла́ва Тебе́.
==  В понеде́льник ве́чера,
<на> Го́споди воззва́х: <стихи́ры подо́бны, гла́с 1.>
<Подо́бен:> Небе́сных чино́в:
Творе́ц все́х и жи́зни Пода́тель, Отцу́ Боже́ственному соприсносу́щное Сло́во, во́лею от Де́вы пло́ть прии́м, и бы́в Челове́к, неизрече́нныя прему́дрости, я́ко Бла́г, все́м источи́ уче́ния.
Пра́зднику преполови́вшуся иуде́йскому Христе́, во святи́лищи предста́л еси́, зако́ну Влады́ка учя́ вла́стию, и кни́жники облича́я, я́коже пи́сано е́сть, и ужаса́я прему́дростию слове́с Твои́х, и чуде́с показа́ньми.
Пода́тель прему́дрости, и до́брых излия́тель, излива́яй Боже́ственныя струи́, от исто́чника приснотеку́щаго: прииди́те ко Мне́, зове́т, во́ду жи́зни жа́ждущии почерпи́те, и ре́ки из чре́ва ва́шего, глаго́лет, дарова́ний Боже́ственных потеку́т.
<Сла́ва и ны́не: гла́с 2:>
Егда́ прише́л еси́ во святи́лище Христе́ Бо́же, преполови́вшуся пра́зднику, тогда́ лю́ди учи́л еси́, вопия́: ве́руяй в Мя́, а́ще и у́мрет, жи́в бу́дет. Иуде́и же распыха́хуся с фарисе́и и саддуке́и и кни́жники, глаго́люще: кто́ е́сть Се́й, И́же глаго́лет хулы́? не помышля́юще, я́ко Ты́ еси́ пре́жде все́х ве́к, со Отце́м и Ду́хом сла́вимый Бо́же на́ш, сла́ва Тебе́.
<На стихо́вне стихи́ры Осмогла́сника, гла́с 4:>
Дре́ва преслуша́ния запреще́ние разреши́л еси́ Спасе́, на Дре́ве кре́стнем во́лею пригвозди́вся, и во а́д соше́д Си́льне, сме́ртныя у́зы я́ко Бо́г растерза́л еси́. Те́мже кла́няемся е́же из ме́ртвых Твоему́ Воскре́снию, ра́достию вопию́ще: всеси́льне Го́споди, сла́ва Тебе́.
<Сти́х:> К Тебе́ возведо́х о́чи мои́:
Кто́ обурева́емый, и притека́яй ко приста́нищу сему́, не спаса́ется? Или́ кто́ боле́знуяй, и припа́даяй к враче́бнице се́й, не исцелева́ется? Соде́телю все́х, и врачу́ неду́гующих Го́споди, пре́жде да́же до конца́ не поги́бну, спаси́ мя.
<Сти́х:> Поми́луй на́с Го́споди, поми́луй на́с:
Святы́х му́ченик прие́мый терпе́ние, и от на́с приими́ пе́ние Человеколю́бче, да́руяй на́м те́х моли́твами ве́лию ми́лость.
<Сла́ва, и ны́не: гла́с 3. Ге́рмана:>
Преполови́вшуся пра́зднику, сла́вим посреде́ земли́ спасе́ние Соде́лавша: Посреде́ бо двою́ разбо́йнику Живо́т на Дре́ве пове́шен бе́, и ху́лящему у́бо умолча́л, ве́рующему же возопи́л: дне́сь со Мно́ю бу́деши в раи́. Сше́л еси́ во гро́б, плени́л еси́ а́д, и воскре́сл еси́ тридне́вно, спаса́я ду́шы на́шя.
=  Вторник
==  Во вто́рник на У́трени.
<По 1-м стихосло́вии седа́лен, гла́с 4.>
<Подо́бен:> удиви́ся Ио́сиф:
Во́льною Твое́ю во́лею Кре́ст претерпе́л еси́ Спа́се, и во гро́бе но́ве положи́ша Тя́ челове́цы сме́ртнии, сло́вом концы́ соста́вльшаго. Те́мже свя́зан бы́сть чужди́й: сме́рть лю́то пленя́шеся, и су́щии во а́де вси́ взыва́ху живоно́сному воста́нию Твоему́: Христо́с воскре́се Жизнода́вец, пребыва́яй во ве́ки.
<Сти́х:> Го́споди, да не я́ростию Твое́ю обличи́ши мене́:
Помышля́й душе́, ка́ко предста́нем Судии́? поста́вятся престо́ли стра́шнии, и коего́ждо дея́ния облича́тся. Тогда́ Судия́ неумоли́мый: та́мо о́гнь лю́то предста́нет, я́коже свире́пое мо́ре содержа́, и покрыва́яй концы́. Со все́ми си́ми ви́ждь душе́ моя́, стени́ пре́жде конца́.
<Сти́х:> Ди́вен Бо́г во святы́х Свои́х Бо́г Изра́илев.
<Му́ченичен:> И́же во все́м ми́ре му́ченик Твои́х, я́ко багряни́цею и ви́ссом кровьми́ Це́рковь Твоя́ украси́вшися, те́ми вопие́т Ти́, Христе́ Бо́же: лю́дем Твои́м щедро́ты Твоя́ низпосли́, ми́р жи́тельству Твоему́ да́руй, и душа́м на́шым ве́лию ми́лость.
<Сла́ва, и ны́не: Богоро́дичен:>
Стра́шное та́инство, и чу́до пресла́вное, ка́ко Де́ва Тебе́ Зижди́теля все́х понесе́, и по рождестве́ па́ки цела́ и Де́ва пребы́сть? Рожде́йся из Нея́ ве́ру утверди́, язы́ки укроти́. И ми́р умири́, я́ко Человеколю́бец.
<По 2-м стихосло́вии, седа́льны, гла́с 8.>
<Подо́бен:> Прему́дрости сло́ва:
Прему́дрости во́ду и жи́зни источа́я ми́рови, все́х Спа́се призыва́еши почерпсти́ спасе́ния во́ды: Боже́ственный бо зако́н Тво́й прии́м челове́к, в себе́ угаша́ет, преле́стное у́глие: отону́дуже во ве́ки не вжа́ждет, ни преста́нет насыще́ния Твоего́ Влады́ко Царю́ Пренебе́сный. Сего́ ра́ди сла́вим держа́ву Твою́ Христе́ Бо́же, прегреше́ний оставле́ние прося́ще посла́ти бога́тно рабо́м твои́м. <[Два́жды.]>
Воскресе́ние Христо́во: <Псало́м 50. Кано́н пра́здника со ирмосы́ на 8, и мине́и на 4. Конда́к, и и́кос, и ексапостила́рии пра́здника.>
<На хвали́тех поста́вим стихи́ 4. И пое́м стихи́ры Осмогла́сника. Гла́с 4:>
Кресто́м Твои́м Христе́, от дре́вния кля́твы свободи́л еси́ на́с, и сме́ртию Твое́ю естество́ на́ше му́чащаго диа́вола упраздни́л еси́: воста́нием же Твои́м ра́дости вся́ испо́лнил еси́. Те́мже вопие́м Ти́: воскресы́й из ме́ртвых Го́споди, сла́ва Тебе́. <[Два́жды.]>
Омы́й мя́ слеза́ми мои́ми Спа́се, я́ко оскверни́х во мно́гих гресе́х. Те́мже и припа́даю Ти́ Ми́лостиве: согреши́х, поми́луй мя́ Бо́же.
<Му́ченичен:>
А́нгелом соприча́стницы бы́сте святи́и му́ченицы, в по́двизе Христа́ му́жески пропове́давше: вся́ бо я́же в ми́ре оста́висте кра́сная, я́ко не су́щая, ве́ру же я́ко агки́ру тве́рдую удержа́сте. Те́мже и ле́сть отгна́вше, источа́ете ве́рным исцеле́ний дарова́ния, непреста́нно моля́щеся спасти́ся душа́м на́шым.
<Сла́ва, и ны́не: гла́с 4:>
Го́споди, пре́жде честна́го Твоего́ Креста́, пра́зднику преполови́вшуся, во святи́лище вше́л еси́, иуде́и со дерзнове́нием учя́, Моисе́ом и в зако́не Тобо́ю законоположе́нным, ужаса́ющеся же Христе́, Твоея́ прему́дрости неизрече́нному та́инству, е́же на Тя́ ропта́нию в себе́ за́вистию поуча́хуся: ка́ко Се́й ве́сть пи́смена не учи́вся? Не ве́дуще Тебе́ Спа́са ду́ш на́ших.
<На стихо́вне стихи́ры подо́бны, гла́с 2.>
<Подо́бен:> До́ме Евфра́фов:
Коне́ц сы́й и нача́ло, преполове́ние же, посреде́ пра́здника предста́л еси́ во святи́лищи Христе́ мо́й, источа́я ми́ оставле́ние.
<Сти́х:> Помяни́ со́нм Тво́й, его́же стяжа́л еси́ испе́рва.
Слы́ша Сио́н Воскре́сния Твоего́ Боже́ственную держа́ву Сло́ве, и ра́дуется с ча́ды, воспева́я Тя́ Благоутро́бнаго.
<Сти́х:> Бо́г же Ца́рь на́ш пре́жде ве́ка:
Све́т от Отца́, возсия́в Сло́во, но напоследи́ ле́т яви́лся еси́ я́ко Челове́к, подая́ мне́ прегреше́ний оставле́ние.
<Сла́ва, и ны́не: гла́с 8:>
Преполови́вшуся пра́зднику Па́схи, в хра́м вше́л еси́ святи́лищный Спа́се на́ш, и ста́в посреде́ наро́да, учи́л еси́ те́х с дерзнове́нием, и глаго́лал еси́: А́з е́смь све́т ми́ра, в сле́д Мене́ иды́й, не и́мать ходи́ти во тме́, но име́ти бу́дет све́т безсме́ртныя жи́зни.
==  Во вто́рник ве́чера,
<поста́вим стихо́в, 6. И пое́м стихи́ры преполове́нию 3, повторя́юще я́. Гла́с 4.>
<Подо́бен:> Го́споди, возше́д на Кре́ст:
Наста́ преполове́ние дне́й, от спаси́тельнаго начина́емых воста́ния, Пятдеся́тницею же Боже́ственною печатле́емое: и све́тится све́тлости обою́ду иму́щее, и соединя́ющее обоя́, и приити́ сла́ве предъявля́ющее Влады́чняго Вознесе́ния предпочита́ет.
Слы́ша и возвесели́ся Сио́н, благовести́вшуся Христо́ву Воскре́снию: ве́рнии же его́ сы́нове возра́довашася Сего́ ви́девше, и омыва́юща Ду́хом скве́рну христоуби́йства: гото́вится торжеству́ющи, обои́х весе́лое преполове́ние.
Прибли́жися Боже́ственнаго изъоби́льное изли́тие на все́х, я́коже написа́ся Ду́ха: предъузаконе́ние пропове́дует, преполови́вшееся, по Христо́ве сме́рти и погребе́нии и Воскресе́нии, от Него́ да́нну су́щу ученико́м нело́жному обеща́нию, Уте́шителево показу́ющу явле́ние.
<Сла́ва, и ны́не: гла́с 6:>
Пра́зднику преполовля́ющуся Твоего́ Христе́ Воскре́сния, и Боже́ственнаго прише́ствия Свята́го Твоего́ Ду́ха, сше́дшеся чуде́с Твои́х воспева́ем та́инства: во́ньже низпосли́ на́м ве́лию ми́лость.
<На стихо́вне самогла́сны, гла́с 1:>
Пятдеся́тницы наста́ дне́й преполове́ние, в не́мже Христо́с обнажи́в малови́дно Боже́ственную си́лу, разсла́бленнаго стягну́ сло́вом, того́ от одра́ возста́вив, и боголе́пно чудотворя́ во зда́нном те́ле, челове́ком дарова́ ве́чный живо́т, и ве́лию ми́лость.
<Сти́х:> Помяни́ со́нм Тво́й, его́же стяжа́л еси́ испе́рва.
Во святи́лище прише́л еси́ Прему́дросте Бо́жия, преполовля́ющуся пра́зднику, учя́ и облича́я непокори́выя иуде́и, фарисе́и и кни́жники, и вопия́ со дерзнове́нием к ни́м: жа́ждай да гряде́т ко Мне́, и пие́т во́ду живо́тную, и не вжа́ждет во ве́к: ве́руяй Мое́й бла́гости, ре́ки потеку́т из чре́ва его́ жи́зни ве́чныя. О бла́гости и благоутро́бия Твоего́, Христе́ Бо́же на́ш, сла́ва Тебе́!
<Сти́х:> Бо́г же Ца́рь на́ш пре́жде ве́ка:
<Гла́с 2:>
Егда́ преполове́ние пра́здника наста́, взы́де Иису́с во святи́лище, и уча́ше непокори́выя иуде́и, глаго́ля: жа́ждай да гряде́т ко Мне́, и пие́т во́ду живо́тную ве́чную, и не вжа́ждется в ве́к. Ве́руяй в Мя́, ре́ки потеку́т из чре́ва его́, и име́ти бу́дет све́т живо́тный.
<Сла́ва и ны́не: гла́с 8.>
Преполови́вшуся пра́зднику, уча́щу Ти́ Спа́се, глаго́лаху иуде́е: ка́ко Се́й ве́сть пи́смена не учи́вся? Не разуме́юще, я́ко Ты́ еси́ Прему́дрость устро́ившая ми́р, сла́ва Тебе́.
<Та́же, тропа́рь отпусти́тельный:> Преполови́вшуся пра́зднику: <То́йже и на> Бо́г Госпо́дь: <в сре́ду на У́трени.>
=  Среда
==  В У́трени,
<по 1-м, и по 2-м стихосло́вии, седа́льны пра́здника:> Воскре́сние Христо́во: <Псало́м 50. И кано́ны 4-го гла́са, со ирмосо́м на 8: и осма́го гла́са, на 6. Конда́к, и и́кос, и ексапостила́рий пра́здника.>
<На хвали́тех,> Вся́кое дыха́ние: <поста́вим стихи́ 4:>
Прему́дрость и си́ла, О́тчее сия́ние, Сло́во присносу́щное и Сы́н Бо́жий, во святи́лище прии́де пло́тию, и уча́ше иуде́йския лю́ди жесто́кия и неблагода́рныя, и удивля́хуся прему́дрости бога́тству, вопию́ще: отку́ду ве́сть пи́смена ни от кого́же учи́вся? <[>Два́жды.]
Кни́жником затыка́ше уста́, иуде́и облича́ше Месси́а Госпо́дь, вопия́ к ни́м: не на лице́ законопресту́пницы, я́ко непра́ведни суди́те: в суббо́ту бо А́з разсла́бленнаго воздви́гнух. Те́мже Госпо́дь суббо́ты е́смь и зако́на: что́ и́щете Мене́ уби́ти, уме́ршыя воздви́гшаго?
Навуфи́а ка́мением поби́ша лю́тии и законопресту́пнии, иуде́йское собра́ние неблагода́рное, Иса́ию же пило́ю древя́нною растро́ша, в ка́л му́драго Иереми́ю вверго́ша, Го́спода же на Кре́ст возне́сше, взыва́ху: хра́м разоря́я, спаси́ Себе́, и уве́руем.
<Сла́ва, и ны́не: гла́с 4:>
Просвети́вшеся бра́тие Воскресе́нием Спа́са Христа́, и дости́гше преполове́ния пра́здника Влады́чня, прии́скренно сохрани́м за́поведи Бо́жия, да досто́йни бу́дем и Вознесе́ние пра́здновати, и прише́ствие получи́ти Свята́го Ду́ха.
<Славосло́вие вели́кое. И отпу́ст.>
<На Литурги́и блаже́нна обои́х кано́нов, пе́снь 9-я.> <Проки́мен, и Аллилу́иа пра́здника, Апо́стол, и Ева́нглие дне́. Прича́стный:> Яды́й мою́ пло́ть, и пия́й мою́ кро́вь, во мне́ пребыва́ет: <И отдае́тся пра́здник. Слу́жба Мине́и пое́тся на Повече́рии.> 
==  В сре́ду ве́чера,
<на> Го́споди воззва́х: <поста́вим стихо́в 6, и пое́м стихи́ры о самаряны́не. Гла́с 4.>
<Подо́бен:> Зва́нный свы́ше:
На кла́дязе Христо́с самаряны́ню обре́т, проси́ во́ду пи́ти от нея́, жа́ждай сея́ исправле́ния и спасе́ния, е́же и уразуме́ся де́лы исполня́емое. Сию́ бо влеку́щую питие́, пития́ Са́м извлека́ет, и пития́ исполня́ет живу́щаго, согра́жданом возвеща́ющую: се́ дре́вле в зако́не рече́нный Месси́а Христо́с, яви́ся я́ко Челове́к, мы́слей сокрове́нных открыва́я неизрече́нная.
Се́ Месси́а Христо́с, су́щым во гра́де, на земли́ яви́ся, самаряны́ня глаго́лет: напи́санный приити́, и́же соде́янная мно́ю сказа́, и я́же во глубине́ се́рдца моего́ сокрове́нная, вся́ мне́ рече́, я́ко соверши́х. Те́мже гра́д сте́кшийся ви́дит словеса́ ея́, по всему́ и́стинствующая, и ве́щи удивля́ется, и уверя́ется виде́нию.
Тебе́ в шесты́й ча́с, я́ко влады́ку иногда́ в раи́ ходя́ща бо́га, прама́терняя ви́де дщи́ па́ки, в ча́с шесты́й та́ко седя́ща, иде́же исто́чник воды́, и кладене́ц ископа́ся, и от нея́ прося́ща пи́ти, я́ко да водо́ю сию́ напои́ши жи́зни нетле́ния, е́же и соде́яся: твоея́ бо живоно́сныя воды́, она́ изъоби́льно напи́вшися, и во гра́де пропове́да водно́е бога́тство.
<И Мине́и, 3. Сла́ва, и ны́не: гла́с 1:>
На исто́чник прише́л еси́, исто́чниче чуде́с, в шесты́й ча́с, Е́вин улови́ти пло́д: Е́ва бо в то́й изы́де из рая́ пре́лестию зми́евою: Прибли́жи бо ся самаряны́ня почерпсти́ во́ду, ю́же ви́дев рече́ Спа́с: да́ждь Ми́ во́ду пи́ти, и А́з воды́ теку́щия насы́щу тя́, и во гра́д те́кши целому́дренная, наро́дом возвести́ а́бие: прииди́те, ви́дите Христа́ Го́спода, Спа́са ду́ш на́ших.
<На стихо́вне стихи́ры Осмогла́сника, гла́с 4:>
Врата́ а́дова сокруши́л еси́ Го́споди, и Твое́ю сме́ртию сме́ртное ца́рство разруши́л еси́: ро́д же челове́ческий от тле́ния свободи́л еси́, живо́т и нетле́ние ми́ру дарова́в, и ве́лию ми́лость.
<Сти́х:> К Тебе́ возведо́х о́чи мои́:
Апо́стольский ли́к, Ду́хом Святы́м просвети́л еси́ Христе́, и на́шу скве́рну грехо́вную те́ми отмы́й Бо́же, и поми́луй на́с.
<Сти́х:> Поми́луй на́с Го́споди, поми́луй на́с:
<Му́ченичен:> Иму́ще дерзнове́ние ко Спа́су святи́и, моли́теся непреста́нно за ны́ гре́шныя, оставле́ние прегреше́ний прося́ще, и душа́м на́шым ве́лию ми́лость.
<Сла́ва, и ны́не: гла́с 2:>
На студене́ц я́ко прии́де Госпо́дь, самаряны́ня моля́ше Благоутро́бнаго: пода́ждь ми́ во́ду ве́ры, и прииму́ купе́льныя воды́ ра́дование и избавле́ние: Животода́вче Го́споди, сла́ва Тебе́.
<Тропа́рь:> Све́тлую Воскресе́ния:
=  Четверг
==  В четверто́к на У́трени,
<по 1-м стихосло́вии, седа́лен, гла́с 4.>
<Подо́бен:> Вознесы́йся на Кре́ст:
Распны́йся на́с ра́ди во́лею, и вмене́н бы́в в ме́ртвых Животода́вче, и воскре́с тридне́вно Христе́ Бо́же на́ш, сокруши́л еси́ си́лою Твое́ю сме́рти держа́ву, все́х воста́нием Твои́м су́щих во а́де оживи́вый. И воспева́юще чте́м Твое́ воста́ние вси́, безсме́ртне Го́споди.
<Сти́х:> Во всю́ зе́млю изы́де веща́ние и́х:
<Подо́бен:> Ско́ро предвари́:
Свети́ла в конце́х ученики́ Твоя́, Спа́се, показа́л еси́ сия́юща Твои́м пропове́данием, просвеща́ющыя ду́шы на́шя: пре́лесть и́дольскую те́ми омрачи́в, уче́ньми благоче́стия просвети́вый ми́р. Те́х моли́твами спаси́ ду́шы на́шя.
<Сти́х:> Ди́вен Бо́г во святы́х Свои́х:
<Му́ченичен:> Кресто́м вооружи́вшеся страстоте́рпцы Твои́, победи́ша ко́зни злонача́льнаго врага́, Христе́ Бо́же на́ш: возсия́ша я́ко свети́ла, челове́ки наставля́юще, подаю́т исцеле́ния ве́рою прося́щым. Те́х моли́твами спаси́ ду́шы на́шя.
<Сла́ва, и ны́не: Крестобогоро́дичен:>
Де́во Пренепоро́чная, Преблага́го Бо́га ро́ждшая, со апо́столы Того́ непреста́нно моли́, оставле́ние прегреше́ний, и исправле́ние жития́ пода́ти на́м, пре́жде конца́, ве́рою и любо́вию воспева́ющым Тя́ по до́лгу, еди́на Всепе́тая.
<По 2-м стихосло́вии седа́лен, гла́с 6.>
<Подо́бен:> Упова́ние ми́ру:
Я́ко ве́рней самаряны́не Го́споди, Божества́ Твоего́ исто́чник отве́рзл еси́, и излия́л еси́ богоразу́мие на ню́, напоя́я питие́м богоприя́тным: и ны́не все́м на́м низпосли́ прегреше́ний очище́ние преблаги́й. <[Два́жды.]>
Воскресе́ние Христо́во ви́девше: <псало́м 50.> <Кано́н самаряны́ни, со ирмосы́ на 8: и Мине́и на 4. Конда́к, и и́кос самаряны́ни, и ексапостила́рий, два́жды.>
<На хвали́тех поста́вим стихи́ 4. И пое́м стихи́ры Осмогла́сника, гла́с 4:>
Оте́ческих Твои́х не́др не разлучи́вся, Единоро́дне Сло́ве Бо́жий, прише́л еси́ на зе́млю за Человеколю́бие, челове́к бы́в непрело́жен, и Кре́ст и сме́рть претерпе́л еси́ пло́тию, безстра́стный Божество́м, воскре́с же из ме́ртвых, безсме́ртие по́дал еси́ челове́ческому ро́ду я́ко еди́н Всеси́лен. <[Два́жды.]>
Некни́жныя ученики́ Ду́х Тво́й Святы́й наказа́тели яви́ Христе́ Бо́же, и многовеща́нным сли́чием язы́ков пре́лесть упраздни́, я́ко Всеси́лен.
<Му́ченичен:>
Ка́ко ва́шым подвиго́м не удиви́мся святи́и му́ченицы, я́ко те́лом ме́ртвенным обложе́ни, безпло́тныя враги́ победи́сте? Не устраши́ша ва́с мучи́тельская преще́ния, ни ужаси́ша ва́с му́к приложе́ния, вои́стинну досто́йно от Христа́ просла́вистеся. Непреста́нно моли́теся спасти́ся душа́м на́шым.
<Сла́ва, и ны́не: гла́с 2:>
Собезнача́льный и соприсносу́щный Сы́н и Сло́во о О́тчее, на исто́чник прии́де, исто́чник исцеле́ний, и жена́ от Самари́и прии́де почерпсти́ во́ду, ю́же ви́дев рече́ Спа́с: да́ждь Ми́ воды́ пи́ти, и ше́дши пригласи́ твоего́ му́жа. Она́ же я́ко Челове́ку глаго́лющи, а не Бо́гу, утаи́ти тща́щися, глаго́лаше: не и́мам му́жа. И Учи́тель к не́й: и́стину рекла́ еси́: не и́мам му́жа, пя́ть бо име́ла еси́, и ны́не его́же и́маши, не́сть тво́й му́ж. Она́ же о глаго́ле удиви́вшися, и во гра́д те́кши, наро́дом вопия́ше, глаго́лющи: прииди́те ви́дите Христа́, И́же да́рует ми́рови ве́лию ми́лость.
<На стихо́вне самаряны́ни, Гла́с 4. Подо́бен:> Я́ко до́бля:
Ты́ исто́чник бла́гости сы́й и пучи́на, жи́зни же храни́тель, еди́не Благоутро́бне, ка́ко жене́ самаряны́не бесе́дуя возгласи́л еси́: да́ждь Ми́ во́ду пи́ти, я́ко да прии́меши оставле́ние: воспева́ем Твое́ мно́гое благоутро́бие, и́мже спаса́еши челове́ческий ве́сь ро́д, за мно́гую бла́гость.
<Сти́х:> Наляцы́, и успева́й, и ца́рствуй, и́стины ра́ди, и кро́тости, и пра́вды.
Прииди́те ви́дите Челове́ка, И́же рече́ ми дне́сь на исто́чнице седя́й, что́ сотвори́х: Проро́к бо и́стиннеший е́сть и превели́кий, сокрове́нная и явле́нная ве́дый вся́. Но да́руй во́ду жи́ву, ю́же подае́ши жа́ждущым, да не вжа́жду па́ки во ве́ки, Человеколю́бче.
<Сти́х:> Возлюби́л еси́ пра́вду, и возненави́дел еси́ беззако́ние.
Исто́чник приснотеку́щий, животе́ безсме́ртне, струя́ неистоща́емая же и нетле́нная, путеше́ствовав седя́ше бли́з кла́дязя, Своя́ ученики́ посла́в по бра́шно, бесе́доваше жене́ че́рплющей, сию́ хотя́ улови́ти, и просвети́ти души́ ея́ о́чи.
<Сла́ва, и ны́не: гла́с 3:>
Да ра́дуется дне́сь све́тло не́бо и земля́, я́ко Христо́с яви́ся воплоща́емь я́ко Челове́к, да Ада́ма изме́т от кля́твы всеро́дна, и удивля́ется чудесы́ в Самари́ю прише́д: жене́ же бесе́доваше воды́ прося́, И́же о́блаки вода́ми одева́яй. Те́мже вси́ ве́рнии поклони́мся, на́с ра́ди во́лею Обнища́вшему, благоутро́бным сове́том.
==  В четверто́к ве́чера,
<на> Го́споди воззва́х: <стихи́ры подо́бны, гла́с 4.>
<Подо́бен:> Го́споди, возше́д на Кре́ст:
Ви́дите, Его́же преднаписа́ Моисе́й, Иису́са Месси́ю, в зако́не приити́, на земли́ я́вльшася благоутро́бия ра́ди и мне́ бесе́довавша я́ко Челове́ка на кла́дязе: вои́стинну Се́й е́сть Христо́с в ми́р гряды́й, су́щым в Сиха́ре самаряны́ня яви́ся глаго́лющи.
От сла́дких у́ст жены́, во́ду пие́мую, сла́дкую истека́ющую, су́щии во гра́де пию́ще, и ко кла́дязю источа́ющему оби́лие воды́, потща́хуся тещи́ ско́ро и исто́чник ви́дети приснотеку́щий, иста́явшыя ду́шы воспрохлажда́ющий.
Сообра́зный ви́дяще исто́чник, и единови́дный челове́ческаго составле́ния, жене́ вопия́ху во гра́де су́щии: не ктому́ твоея́ ра́ди бесе́ды мы́ ве́ровахом, вои́стинну позна́вше, я́ко То́й е́сть избавле́ние и спасе́ние ми́ру ве́чное.
<Сла́ва, и ны́не: гла́с 6:>
При студенце́ Иа́ковли обре́т Иису́с самаряны́ню, про́сит воды́ от нея́, облака́ми покрыва́яй зе́млю. О чудесе́! И́же херуви́мы носи́мый, блудни́це жене́ бесе́доваше, воды́ прося́, И́же на вода́х зе́млю пове́сивый: воды́ иски́й, и́же исто́чники и езе́ра во́д излива́яй: хотя́ привлещи́ сию́ вои́стинну, уловля́емую от супоста́та врага́, и напои́ти ю́ водо́ю живо́ю, пали́мую в безме́стиих лю́те, я́ко еди́н Благоутро́бный и Человеколю́бец.
<На стихо́вне стихи́ра кре́стная, гла́с 4:>
Всегда́ иму́ще Христе́, Кре́ст Тво́й на по́мощь, се́ти вра́жия удо́бь попира́ем.
<Сти́х:> К Тебе́ возведо́х о́чи мои́:
<Воскре́сна:> Го́споди, возше́д на Кре́ст, пра́деднюю на́шу кля́тву потреби́л еси́: и соше́д во а́д, я́же от ве́ка у́зники свободи́л еси́, нетле́ние да́руя челове́ческому ро́ду. Сего́ ра́ди пою́ще сла́вим животворя́щее и спаси́тельное Твое́ воста́ние.
<Сти́х:> Поми́луй на́с Го́споди, поми́луй на́с:
<Му́ченичен:> Же́ртвы одушевле́нныя, всесожже́ния слове́сная, му́ченицы Госпо́дни, заколе́ния соверше́нна Бо́жия, Бо́га зна́ющая, и Бо́гом зна́емая овча́та, и́хже огра́да волко́м невхо́дна, моли́теся и на́м упасе́ным бы́ти с ва́ми на воде́ упокое́ния.
<Сла́ва, и ны́не: гла́с 6:>
Та́ко Глаго́лет госпо́дь самаряны́ни: а́ще бы еси́ ве́дала да́р Бо́жий, и Кто́ е́сть глаго́ляй тебе́, да́ждь Ми́ воды́ пи́ти, ты́ бы проси́ла у Него́, и да́л бы ти́ пи́ти, да не вжа́ждешися во ве́ки, глаго́лет Госпо́дь.
=  Пятница
==  В пято́к на У́трени,
<по 1-м стихосло́вии седа́лен, Осмогла́сника, гла́с 4.>
<Подо́бен:> Ско́ро предвари́:
На Кресте́ Тя́ пригвозди́ша иуде́и Спа́се, и́мже от язы́ков на́с воззва́л еси́ Христе́ Бо́же на́ш, просте́рл еси́ дла́ни на не́м во́лею, копие́м же в ре́бра Твоя́ изво́лил еси́ пробости́ся: мно́жеству щедро́т Твои́х сла́ва Человеколю́бче.
<Сти́х:> Ди́вен Бо́г во святы́х Свои́х, Бо́г Изра́илев.
<Му́ченичен:> Му́ченицы Твои́ Го́споди, во страда́ниих свои́х венцы́ прия́ша нетле́нныя от Тебе́ бо́га на́шего. Иму́ще бо кре́пость Твою́, мучи́телей низложи́ша, сокруши́ша и де́монов немощны́я де́рзости. Те́х моли́твами спаси́ ду́шы на́шя.
<Сла́ва, и ны́не: Крестобогоро́дичен:>
На Кресте́ Тя́ возвыша́ема я́ко узре́ Пречи́стая Ма́ти Твоя́, Сло́ве Бо́жий, ма́терски рыда́ющи веща́ше: что́ но́вое и стра́нное сие́ чу́до сы́не мо́й? Ка́ко животе́ все́х вкуша́еши сме́рть, оживи́ти уме́ршыя хотя́, я́ко Благоутро́бен.
<По 2-м стихосло́вии седа́лен пра́здника, гла́с 4:>
<Подо́бен:> Ско́ро предвари́:
От кла́дязя воды́, земна́го и тле́ннаго, прише́дши обы́чно самаряны́ня почерпсти́, живу́ю во́ду почерпе́: та́ко обре́тши исто́чник седя́щий, иде́же исто́чник и кла́дязь Иа́ков ископа́, ми́ра пламенопита́тельныя зно́ем напая́ющий. <[Два́жды.]>
Воскре́сние Христо́во: <псало́м 50. Кано́н самаряны́ни, со ирмосо́м на 8: И Мине́и на 4.>
<На хвали́тех стихи́ры Осмогла́сника, гла́с 4:>
Да́л еси́ зна́мение боя́щымся Тебе́ Го́споди, Кре́ст Тво́й честны́й, и́мже победи́л еси́ нача́ла тмы́ и вла́сти, и возве́л еси́ на́с на дре́внее блаже́нство. Те́мже Твое́ человеколю́бное смотре́ние сла́вим, Иису́се Всеси́льне, Спа́се ду́ш на́ших. <[Два́жды.]>
Кресто́м Твои́м Христе́ Спа́се, наста́ви на́с на и́стину Твою́, и изба́ви ны́ от сете́й вра́жиих: воскресы́й из ме́ртвых, возста́ви ны́ па́дшыя грехо́м, просте́р ру́ку Твою́ Человеколю́бче Го́споди, моли́твами святы́х Твои́х.
<Му́ченичен:>
Честна́ сме́рть святы́х Твои́х Го́споди: меча́ми бо и огне́м, и сту́дению сокруша́еми, излия́ша кро́вь свою́, наде́жду иму́ще на Тя́, восприя́ти трудо́в мзду́: претерпе́ша, и прия́ша от Тебе́ Спа́се ве́лию ми́лость.
<Сла́ва, и ны́не: гла́с 6:>
Исто́чник живонача́лия Иису́с Спа́с на́ш, ко исто́чнику прише́д патриа́рха Иа́кова, пи́ти проша́ше воды́ от жены́ самаряны́ни. Се́й же неприобщи́тельное иуде́ем прире́кшей, му́дрый Зижди́тель приво́дит ю́ сла́дкими глаго́лы, па́че к проше́нию присноживо́тныя воды́, ю́же и прии́мши все́м пропове́да, ре́кши: прииди́те ви́дите та́йных ве́дца и Бо́га, прише́дша пло́тию, за е́же спасти́ челове́ка.
<На стихо́вне стихи́ры, гла́с 4.>
<Подо́бен:> Я́ко до́бля:
С почерпа́лом почерпсти́, прише́дши ко кла́дязю, почерпа́ло без воды́ оста́вивши, еди́на ко гра́ду востече́, исто́чник животеку́щий вопию́щи обрести́ самаряны́ня, незави́стный. Отону́дуже почерпе́ спаси́тельную во́ду, и се́ю прохлади́ се́рдце иста́явшее страстьми́.
<Сти́х:> Наляцы́, и успева́й, и ца́рствуй, и́стины ра́ди, и кро́тости, и пра́вды.
Вои́стинну рекла́ еси́, рече́ Спа́с самаряны́не, я́ко не и́маши дне́сь му́жа зако́нна, пя́ть бо име́ла еси́ пе́рвее, и ны́не, его́же стяжа́ла еси́, не́сть тво́й му́ж, но зако́на чу́ждь. Я́же и потща́вшися су́щым во гра́де вопия́ше: ви́дех Челове́ка, И́же изрече́ ми вся́, ели́ка вта́йне сотвори́х.
<Сти́х:> Возлюби́л еси́ пра́вду, и возненави́дел еси́ беззако́ние.
Струю́ ину́ю животеку́щую, от небе́снаго кла́дязя самаряны́ня почерпе́, на кла́дязе обре́тши сию́ излива́ему, из него́же тле́нную имя́ше по обы́чаю почерпсти́ во́ду, ину́ю земну́ю. Но ина́я входя́щая в се́рдце ея́ показа́ся, а́ки исто́чник ины́й но́вый, страсте́й ороша́ющий распале́ние.
<Сла́ва, и ны́не: гла́с 8:>
Егда́ яви́лся еси́ во пло́ти Христе́ Бо́же, за неизрече́нное смотре́ние, слы́шавши самаряны́ня сло́во Тебе́ Человеколю́бца, оста́ви почерпа́ло у студенца́, и тече́ глаго́лющи су́щым во гра́де: прииди́те, ви́дите Сердцеве́дца, еда́ Се́й е́сть ча́емый Христо́с, име́яй ве́лию ми́лость?
==  В пято́к ве́чера,
<на> Го́споди воззва́х: <поста́вим стихо́в 6, и пое́м стихи́ры самаряны́ни три́, и Мине́и три́.>
<Стихи́ры самаряны́ни, гла́с 1:>
На исто́чник прише́л еси́, исто́чниче чуде́с, в шесты́й ча́с, Е́вин улови́ти пло́д: Е́ва бо в то́й изы́де из рая́ пре́лестию зми́евою. Прибли́жи бо ся самаряны́ня почерпсти́ во́ду, ю́же ви́дев рече́ Спа́с: да́ждь Ми́ во́ду пи́ти, и А́з воды́ теку́щия насы́щу тя́. И во гра́д те́кши целому́дренная, наро́дом возвести́ а́бие: прииди́те ви́дите Христа́ Го́спода, Спаси́теля ду́ш на́ших.
<Гла́с 2:> На студене́ц я́ко прии́де Госпо́дь, самаряны́ня моля́ше Благоутро́бнаго: пода́ждь ми́ во́ду ве́ры, и прииму́ купе́льныя воды́, ра́дование и избавле́ние, Животода́вче Го́споди сла́ва Тебе́.
Собезнача́льный и соприсносу́щный Сы́н и Сло́во О́тчее на исто́чник прии́де, исто́чник исцеле́ний, и жена́ от Самари́и прии́де почерпсти́ во́ду, ю́же ви́дев рече́ Спа́с: да́ждь Ми́ во́ду пи́ти, и ше́дши пригласи́ твоего́ му́жа. Она́ же я́ко Челове́ку глаго́лющи, а не Бо́гу, утаи́ти тща́щися, глаго́лаше: не и́мам му́жа. И Учи́тель к не́й: и́стину рекла́ еси́, не и́мам му́жа: пя́ть бо име́ла еси́, и ны́не его́же и́маши, не́сть тво́й му́ж. Она́ же о глаго́ле удиви́вшися, и во гра́д те́кше, наро́дом вопия́ше, глаго́лющи: прииди́те, ви́дите Христа́, И́же да́рует ми́рови ве́лию ми́лость.
<Сла́ва: гла́с 6:>
При студенце́ Иа́ковли обре́т Иису́с самаряны́ню, про́сит воды́ от нея́, облака́ми покрыва́яй зе́млю. О чудесе́! И́же херуви́мы носи́мый, блудни́це жене́ бесе́доваше, воды́ прося́, И́же на вода́х зе́млю пове́сивый, воды́ иски́й, и́же исто́чники и езе́ра во́д излива́яй, хотя́ привлещи́ сию́ вои́стинну, уловля́емую от сопоста́та врага́, и напои́ти ю́ водо́ю живо́ю, пали́мую в безме́стиих лю́те, я́ко еди́н Благоутро́бный и Человеколю́бец.
<И ны́не: Богоро́дичен, гла́с 4:>
И́же Тебе́ ра́ди, богооте́ц проро́к Дави́д, пе́сненно о Тебе́ провозгласи́, вели́чия Тебе́ сотво́ршему: предста́ Цари́ца одесну́ю Тебе́. Тя́ бо Ма́терь хода́таицу живота́ показа́, без Отца́ из тебе́ вочелове́читися благоволи́вый Бо́г да Сво́й па́ки обнови́т о́браз, истле́вший страстьми́, и заблу́ждшее горохи́щное обре́т овча́, на ра́мо восприи́м, ко Отцу́ принесе́т, и Своему́ хоте́нию, с небе́сными совокупи́т си́лами, и спасе́т Богоро́дице ми́р, Христо́с име́яй ве́лию и бога́тую ми́лость.
<На стихо́вне стихи́ры воскре́сны Осмогла́сника, гла́с 4:>
Животворя́щему Твоему́ Кресту́ непреста́нно кла́няющеся Христе́ Бо́же, тридне́вное Воскресе́ние Твое́ сла́вим: те́м бо обнови́л еси́ истле́вшее челове́ческое естество́ Всеси́льне, и и́же на небеса́ восхо́д обнови́л еси́ на́м, я́ко еди́н Бла́г и Человеколю́бец.
<Сти́х:> Госпо́дь воцари́ся, в ле́поту облече́ся.
Дре́ва преслуша́ния запреще́ние разреши́л еси́ Спа́се, на Дре́ве кре́стнем во́лею пригвозди́вся, и во а́д соше́д Си́льне, сме́ртныя у́зы я́ко Бо́г растерза́л еси́. Те́мже кла́няемся е́же из ме́ртвых Твоему́ Воскресе́нию, ра́достию вопию́ще: всеси́льне Го́споди, сла́ва Тебе́.
<Сти́х:> И́бо утверди́ вселе́нную:
Врата́ а́дова сокруши́л еси́ Го́споди, и Твое́ю сме́ртию сме́ртное ца́рство разруши́л еси́, ро́д же челове́ческий от тле́ния свободи́л еси́, живо́т и нетле́ние ми́ру дарова́в, и ве́лию ми́лость.
<Сти́х:> До́му Твоему́ подоба́ет святы́ня:
Го́споди возше́д на Кре́ст, пра́деднюю на́шу кля́тву потреби́л еси́, и соше́д во а́д, я́же от ве́ка у́зники свободи́л еси́, нетле́ние да́руя челове́ческому ро́ду. сего́ ра́ди пою́ще сла́вим, животворя́щее и спаси́тельное Твое́ воста́ние.
<Сла́ва, и ны́не: гла́с 8:>
Егда́ яви́лся еси́ во пло́ти Христе́ Бо́же, за неизрече́нное смотре́ние, слы́шавши самаряны́ня сло́во Тебе́ Человеколю́бца, оста́ви почерпа́ло у студенца́, и тече́ глаго́лющи су́щым во гра́де: прииди́те, ви́дите Сердцеве́дца, еда́ Се́й е́сть ча́емый Христо́с, име́яй ве́лию ми́лость?
=  Суббота
==  В суббо́ту на У́трени,
<по 1-м стихосло́вии седа́лен воскре́сен, гла́с 4:>
Воззре́вше на гро́бный вхо́д, и пла́мене а́нгельскаго не терпя́ще мироно́сицы, с тре́петом дивля́хуся глаго́люще: еда́ укра́деся, отве́рзый разбо́йнику ра́й? еда́ ли воста́, И́же и пре́жде стра́сти пропове́давый воста́ние вои́стинну воскре́се Христо́с, су́щым во а́де подая́ живо́т и воскресе́ние. <[Два́жды.]>
<Сла́ва, и ны́не: Богоро́дичен:>
Е́же от ве́ка утае́ное, и а́нгелом несве́домое та́инство, Тобо́ю Богоро́дице су́щым на земли́ яви́ся Бо́г, в несли́тном соедине́нии воплоща́емь, и Кре́ст во́лею на́с ра́ди восприи́м, и́мже воскреси́в первозда́ннаго спасе́ от сме́рти ду́шы на́шя.
<По 2-м стихосло́вии седа́лен, гла́с 4.>
<Подо́бен:> Вознесы́йся на Кре́ст:
Да ра́дуется не́бо, да веселя́тся земна́я, я́ко Христо́с от Де́вы яви́вся я́ко Челове́к, изба́ви из истле́ния все́ челове́чество Свое́ю сме́ртию, чудесы́ возсия́: жене́ самаряны́не воды́ прося́щей, подае́т исто́чник исцеле́ний, я́ко еди́н Безсме́ртный. <[Дв>а́жды.]
Воскресе́ние Христо́во: <псало́м 50: Кано́н пра́здника, на 6: И свята́го оби́тели, на 4: И Мине́и на 4. Конда́к, и ексапостила́рий пра́здника.>
<На хвали́тех поста́вим стихи́ 4. И пое́м настоя́щыя стихи́ры воскре́сны, гла́с 4:>
Кре́ст претерпе́вый и сме́рть, и воскресы́й из ме́ртвых, Всеси́льне Го́споди, сла́вим Твое́ Воскресе́ние.
Кресто́м Твои́м Христе́, дре́вния кля́твы свободи́л еси́ на́с, и сме́ртию Твое́ю естество́ на́ше му́чащаго диа́вола упраздни́л еси́, воста́нием же Твои́м ра́дости вся́ испо́лнил еси́. Те́мже вопие́м Ти́: воскресы́й из ме́ртвых Го́споди, сла́ва Тебе́.
Твои́м Кресто́м Христе́ Спа́се, наста́ви на́с на и́стину Твою́, и изба́ви ны́ от сете́й вра́жиих: воскресы́й из ме́ртвых, возста́ви ны́ па́дшыя грехо́м, просте́р ру́ку Твою́ Человеколю́бче Го́споди, моли́твами святы́х Твои́х.
Оте́ческих Твои́х не́др не разлучи́вся Единоро́дный Сло́ве Бо́жий, прише́л еси́ на зе́млю за человеколю́бие, Челове́к бы́в непрело́жен, и Кре́ст и сме́рть претерпе́л еси́ пло́тию, безстра́стный Божество́м: воскре́с же из ме́ртвых, безсме́ртие пода́л еси́ челове́ческому ро́ду, я́ко еди́н Всеси́лен.
<Сла́ва, и ны́не, гла́с 6:>
Исто́чник живонача́лия Иису́с Спа́с на́ш, ко исто́чнику прише́д патриа́рха Иа́кова, пи́ти проша́ше воды́, от жены́ самаряны́ни: се́й же неприобщи́тельное иуде́ом прире́кшей, му́дрый Зижди́тель приво́дит ю́ сла́дкими глаго́лы, па́че к проше́нию присносу́щныя воды́, ю́же и прии́мши все́м пропове́да реку́щи: прииди́те, ви́дите сокрове́нных ве́дца и Бо́га, прише́дшаго пло́тию, за е́же спасти́ челове́ка.
<На стихо́вне стихи́ры, гла́с 4.>
<Подо́бен:> Я́ко до́бля:
Исто́чника приснотеку́щаго седя́ща на кла́дязи ви́девши жена́, терпя́щи зно́й премно́гих страсте́й исцели́тельную прося́ше прия́ти во́ду жи́зни, из Него́ излива́емую а́ки пото́к: ю́же и прия́т ту́не от Сло́ва и не ктому́ ко кла́дязю тщи́тся, земно́му и тле́нному.
<Сти́х:> Наляцы́, и успева́й, и ца́рствуй, и́стины ра́ди и кро́тости, и пра́вды.
Иуде́йския обы́чаи жене́ гоня́щей, и свое́ прилага́ющей неприча́стное, прича́стию воды́ Христо́с, приобщи́ му́дрый Соде́тель, сла́дкими провеща́ньми, и проси́ти животеку́щую сию́ во́ду Боже́ственную, ю́же пи́вши, ко гра́ду прии́де возвеща́ющи бы́вшая.
<Сти́х:> Возлюби́л еси́ пра́вду, и возненави́дел еси́ беззако́ние.
Ни почерпа́ла и́маши, и кла́дязь глубоча́йший, отку́ду у́бо пода́си ми́ во́ду нетле́нную? Самаряны́ня вопия́ше Ти́ Христе́, Тебе́ я́ко челове́ка мня́щи, а не Бо́га, и словесе́м чудя́щися: ю́же веща́ньми сладча́йшими напои́в, и Бо́га Тя́ все́х тва́рей испове́дати сотвори́л еси́.
<Сла́ва, и ны́не, гла́с 6:>
Та́ко глаго́лет Госпо́дь самаряны́ни: а́ще бы еси́ ве́дала да́р Бо́жий, и Кто́ е́сть глаго́ляй тебе́, да́ждь Ми́ воды́ пи́ти: ты́ бы проси́ла у Него́, и да́л бы ти́ пи́ти, да не вжа́ждешися во ве́ки, глаго́лет Госпо́дь.
