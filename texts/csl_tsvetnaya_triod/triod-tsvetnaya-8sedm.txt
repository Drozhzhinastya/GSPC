==== Введение ====
См. также службы: Пасхи, Светлой, 2-й, 3-й, 4-й, 5-й, 6-й, 7-й седмиц
Содержание
= Службы 8-ой седмицы по Пасхе
=  Воскресенье (Неделя восьмая святы́я пентико́стии)
==  В суббо́ту ве́чера, на ма́лей вече́рни
На Го́споди воззва́х: <поста́вим стихи́ 4. И пое́м стихи́ры, гла́с 1:>
Пятдеся́тницу пра́зднуим, и Ду́ха прише́ствие, и предложе́ние обеща́ния, и наде́жди исполне́ние, и та́инство ели́ко, я́ко вели́ко же и че́стно. Те́мже вопие́м Ти́: соде́телю все́х Го́споди, сла́ва Тебе́.<[Два́жды.]>
Язы́ками иноро́дных обнови́л еси́ Христе́, Твоя́ ученики́, да те́ми Тя́ пропове́дят безсме́ртнаго Сло́ва и Бо́га, подаю́щаго душа́м на́шым ве́лию ми́лость.
Вся́ подае́т Ду́х Святы́й, то́чит проро́чествия, свяще́нники соверша́ет, некни́жныя му́дрости научи́, ры́бари богосло́вцы показа́, ве́сь собира́ет собо́р церко́вный: единосу́щне, и сопресто́льне Отцу́ и Сы́ну, Уте́шителю, сла́ва Тебе́.
<Сла́ва, и ны́не: гла́с 8:>
Егда́ Ду́ха Твоего́ посла́л еси́ Го́споди, седя́щым апо́столом, тогда́ евре́йския де́ти зря́ще ужаса́хуся у́жасом: слы́шаху бо я́ веща́ющя ины́ми стра́нными язы́ки, я́коже Ду́х подава́ше и́м: неве́жди бо су́ще умудри́шася, и язы́ки в ве́ру улови́вше, боже́ственная вети́йствоваху. Те́мже и мы́ вопие́м Ти́: И́же на земли́ явле́йся, и от пре́лести спасы́й на́с, Го́споди сла́ва Тебе́.
<На стихо́вне самогла́сны, гла́с 2:>
Ви́дехом све́т и́стинный, прия́хом Ду́ха Небе́снаго, обрето́хом ве́ру и́стинную, неразде́льней Тро́ице покланя́емся: Та́ бо на́с спасла́ е́сть.
<Сти́х:> Се́рдце чи́сто сози́жди во мне́ Бо́же:
Во проро́цех возвести́л еси́ на́м пу́ть спасе́ния, и во апо́столех возсия́ Спа́се на́ш, благода́ть Ду́ха Твоего́. Ты́ еси́ Бо́г пе́рвый, Ты́ и по си́х, и во ве́ки Ты́ еси́ Бо́г на́ш.
<Сти́х:> Не отве́ржи мене́ от лица́ Твоего́:
Во дво́рех Твои́х воспою́ Тя спа́са ми́ра, и прекло́нь коле́на, поклоню́ся Твое́й непобеди́мей си́ле, ве́чер, и у́тро, и полу́дне, и на вся́кое вре́мя благословлю́ тя го́споди.
<Сла́ва, и ны́не: гла́с то́йже:>
Тро́ицу единосу́щную песносло́вим, Отца́ и Сы́на, со Святы́м Ду́хом: та́ко бо пропове́даша вси́ проро́цы, и апо́столи с му́ченики.
Ны́не отпуща́еши: Трисвято́е. Пресвята́я тро́ице. О́тче на́ш: Я́ко твое́ е́сть ца́рство: <Отпусти́тельный тропа́рь, гла́с 8:> Благослове́н еси́ Христе́ Бо́же на́ш: <И про́чее обы́чно.>
<И отпу́ст.> 
<На вели́цей вече́рни>
Обы́чное стихосло́вие. На Го́споди воззва́х: <поста́вим стихо́в 10. И пое́м стихи́ры самогла́сны 3 пе́рвыя, повторя́юще пе́рвую. Та́же 5, втора́го гла́са, повторя́юще пе́рвую.>
<Гла́с 1:>
Пятдеся́тницу пра́зднуим, и Ду́ха прише́ствие, и предложе́ние обеща́ния, и наде́жди исполне́ние, и та́инство ели́ко, я́ко вели́ко же и че́стно. Те́мже вопие́м Ти́: Соде́телю все́х Го́споди, сла́ва Тебе́. <[Два́жды.]>
Язы́ками иноро́дных обнови́л еси́ Христе́, Твоя́ ученики́, да те́ми Тя́ пропове́дят безсме́ртнаго Сло́ва Бо́га, подаю́щаго душа́м на́шым ве́лию ми́лость.
Вся́ подае́т Ду́х Святы́й, то́чит проро́чествия, свяще́нники соверша́ет, некни́жныя му́дрости научи́, ры́бари богосло́вцы показа́, ве́сь собира́ет собо́р церко́вный. Единосу́щне и сопресто́льне Отцу́ и Сы́ну, Уте́шителю, сла́ва Тебе́.
<Гла́с 2:>
Ви́дехом све́т и́стинный, прия́хом Ду́ха Небе́снаго, обрето́хом ве́ру и́стинную, неразде́льней Тро́ице покланя́емся: Та́ бо на́с спасла́ е́сть. <[Два́жды.]>
Во проро́цех возвести́л еси́ на́м пу́ть спасе́ния, и во апо́столех возсия́ Спа́се на́ш, благода́ть Ду́ха Твоего́: Ты́ еси́ Бо́г пе́рвый, Ты́ и по си́х, и во ве́ки Ты́ еси́ Бо́г на́ш.
Во дво́рех Твои́х воспою́ Тя Спа́са ми́ра, и прекло́нь коле́на, поклоню́ся Твое́й непобеди́мей си́ле, ве́чер, и у́тро, и полу́дне, и на вся́кое вре́мя благословлю́ Тя Го́споди.
Во дво́рех Твои́х Го́споди, ве́рнии коле́на ду́ш и теле́с прекло́нше, воспева́ем Тя́ безнача́льнаго Отца́, и собезнача́льнаго Сы́на, и соприсносу́щнаго и Пресвята́го Ду́ха, просвеща́ющаго и освяща́ющаго ду́шы на́шя.
Тро́ицу единосу́щную песносло́вим, Отца́ и Сы́на, со Святы́м Ду́хом: та́ко бо пропове́даша вси́ проро́цы, и апо́столи с му́ченики.
<Сла́ва, и ны́не: гла́с 8. Творе́ние льва́ влады́ки:>
Прииди́те лю́дие, триипоста́сному Божеству́ поклони́мся, Сы́ну во Отце́, со Святы́м Ду́хом: Оте́ц бо безле́тно роди́ Сы́на соприсносу́щна и сопресто́льна, и Ду́х Святы́й бе́ во Отце́, с Сы́ном прославля́емь: еди́на Си́ла, еди́но Существо́, еди́но Божество́. Ему́же покланя́ющеся вси́ глаго́лем: Святы́й Бо́же, вся́ соде́явый Сы́ном, соде́йством Свята́го Ду́ха: Святы́й Кре́пкий, И́мже Отца́ позна́хом, и Ду́х Святы́й прии́де в ми́р: Святы́й Безсме́ртный, уте́шительный Ду́ше, от Отца́ исходя́й, и в Сы́не почива́яй: Тро́ице Свята́я, сла́ва Тебе́.
<Вхо́д.> Све́те ти́хий: <Проки́мен дне́, и чте́ния.>
<Чи́сл чте́ние. [Глава́ 11.]>
Рече́ Госпо́дь к Моисе́ю: собери́ Ми се́дмьдесят муже́й от ста́рец изра́илевых, и́хже ты́ са́м ве́си, я́ко си́и су́ть ста́рцы люде́й, и кни́жники и́х: и приведе́ши и́х в се́нь свиде́ния, и ста́нут ту́ с тобо́ю. И сни́ду и возглаго́лю та́мо с тобо́ю, и отиму́ от Ду́ха су́щаго в тебе́, и возложу́ на ни́х, и посо́бствуют с тобо́ю стремле́ния люде́й, и не пово́диши и́х ты́ еди́н. И собра́ Моисе́й се́дмьдесят муже́й от ста́рец люде́й, и поста́ви и́х о́крест се́ни. И сни́де Госпо́дь во о́блаце, и глаго́ла Моисе́ю, и взя́т от Ду́ха И́же в не́м, и положи́ на седми́десяти муже́й ста́рец: а я́коже почи́ Ду́х на ни́х, и прореко́ша в стану́, и ктому́ не приложи́ша. И оста́ша два́ му́жа в стану́, и́мя еди́ному Елда́д, и и́мя второ́му Мода́д, и почи́ на ни́х Ду́х: и си́и бе́ша от напи́санных, и не приидо́ша в се́нь, и проро́чествоваста в стану́. И прите́к ю́ноша возвести́ моисе́ю, и рече́ ему́, глаго́ля: Елда́д и Мода́д проро́чествуета в стану́. И отвеща́в Иису́с сы́н Нави́н, предстоя́й Моисе́ю, избра́нный его́, рече́: го́споди Моисе́е, возбрани́ и́ма. И рече́ ему́ Моисе́й: не ревну́еши ли ты́ мне́? И кто́ да́ст все́м лю́дем Госпо́дним бы́ти проро́ки, егда́ да́ст Госпо́дь Ду́ха Своего́ на ни́х?
<Проро́чества Ио́илева чте́ние. [Глава́ 2.]>
Та́ко глаго́лет Госпо́дь: ча́да Сио́нова ра́дуйтеся, и весели́теся о Го́споде Бо́зе ва́шем: я́ко даде́ ва́м бра́шна в пра́вду, и одожди́т ва́м до́ждь ра́нный и по́здный, я́коже пре́жде. И напо́лнятся гу́мна пшени́цы, и излию́тся точи́лия вина́ и еле́а. И вда́м ва́м вме́сто ле́т и́хже поядо́ша пру́зи и гу́сеницы, и ржа́ и хру́стове, си́ла Моя́ вели́кая, ю́же посла́х на вы́. И сне́сте яду́ще и насытите́ся, и похва́лите и́мя Го́спода Бо́га ва́шего, И́же сотвори́ свы́ше чудеса́: и не постыдя́тся лю́дие Мои́ в ве́к. И разуме́ете, я́ко посреде́ Изра́иля А́з е́смь, и А́з Госпо́дь Бо́г ва́ш, и не́сть ино́го ра́зве Мене́: и не постыдя́тся ктому́ лю́дие Мои́ в ве́к. И бу́дет по си́х, излию́ от Ду́ха Моего́ на вся́кую пло́ть, и прореку́т сы́нове ва́ши и дще́ри ва́шя, и ста́рцы ва́ши со́ния ви́дят, и ю́ноши ва́ши виде́ния у́зрят. И́бо на рабы́ Моя́, и на рабы́ни Моя́ во дни́ о́ны излию́ от Ду́ха Моего́, и прореку́т. И да́м чудеса́ на небеси́ горе́, и зна́мения на земли́ ни́зу, кро́вь и о́гнь, и куре́ние ды́ма. Со́лнце преложи́тся во тму́, и луна́ в кро́вь, пре́жде прише́ствия дне́ Госпо́дня вели́каго и стра́шнаго. И бу́дет вся́к, и́же а́ще призове́т и́мя Госпо́дне, спасе́тся.
<Проро́чества Иезеки́илева чте́ние. [Глава́ 36.]>
Та́ко глаго́лет Госпо́дь: прииму́ ва́с от язы́к, и соберу́ вы́ от все́х язы́к стра́нных, и введу́ вы́ в зе́млю ва́шу, и окроплю́ на вы́ чи́стую во́ду, и очи́ститеся от все́х нечисто́т ва́ших, и от все́х и́дол ва́ших, и очи́щу вы́. И да́м ва́м се́рдце но́вое, и ду́х но́вый да́м ва́м, и отиму́ се́рдце ка́менное от пло́ти ва́шея, и да́м ва́м се́рдце плотяно́е, и Ду́х Мо́й да́м в ва́с: И сотворю́, да во оправда́ниих Мои́х хо́дите, и судьбы́ Моя́ сохраните́, и сотворите́. И вселите́ся в зе́млю, ю́же да́х отце́м ва́шым, и бу́дете Ми́ в лю́ди, и А́з бу́ду ва́м в Бо́га.
<На лити́и стихи́ры самогла́сны 3, втора́го гла́са:>
Во проро́цех возвести́л еси́ на́м пу́ть спасе́ния, и во апо́столех возсия́ Спа́се на́ш, благода́ть Ду́ха Твоего́. Ты́ еси́ Бо́г пе́рвый, ты́ и по си́х, и во ве́ки Ты́ еси́ Бо́г на́ш.
Во дво́рех Твои́х воспою́ Тя Спа́са ми́ра, и прекло́нь коле́на, поклоню́ся Твое́й непобеди́мей си́ле, ве́чер, и у́тро, и полу́дне, и на вся́кое вре́мя благословлю́ Тя Го́споди.
Во дво́рех Твои́х Го́споди, ве́рнии, коле́на ду́ш и теле́с прекло́нше, воспева́ем Тя́ безнача́льнаго Отца́, и собезнача́льнаго Сы́на, и соприсносу́щнаго и Пресвята́го Ду́ха, просвеща́ющаго и освяща́ющаго ду́шы на́шя.
<Сла́ва, и ны́не: гла́с 8:>
Егда́ Ду́ха Твоего́ посла́л еси́ Го́споди, седя́щым апо́столом, тогда́ евре́йския де́ти зря́ще ужаса́хуся у́жасом: слы́шаху бо я́ веща́ющя ины́ми стра́нными язы́ки, я́коже Ду́х подава́ше и́м. Неве́жди бо су́ще умудри́шася, и язы́ки в ве́ру улови́вше, боже́ственная вити́йствоваху. Те́мже и мы́ вопие́м Ти́: И́же на земли́ явле́йся, и от пре́лести спасы́й на́с, Го́споди сла́ва Тебе́.
<На стихо́вне стихи́ры самогла́сны, гла́с 6:>
Не разуме́юще язы́цы Го́споди, Пресвята́го Ду́ха на апо́столы Твоя́ бы́вшия си́лы, измене́ние язы́к пия́нство бы́ти мня́ху. Мы́ же утверди́вшеся о ни́х, непреста́нно си́це глаго́лем: Ду́ха Твоего́ Свята́го не отими́ от на́с, мо́лим Ти ся Человеколю́бче.
<Сти́х:> Се́рдце чи́сто сози́жди во мне́ Бо́же:
Го́споди, Свята́го Ду́ха наше́ствие, апо́столы Твоя́ испо́лнившее, ины́ми язы́ки глаго́лати устро́и. Те́мже пресла́вное, неве́рным у́бо пия́нство мня́шеся, ве́рным же хода́тайственно спасе́ния: его́же сия́ния и на́с сподо́би, мо́лим Ти ся Человеколю́бче.
<Сти́х:> Не отве́ржи мене́ от лица́ Твоего́:
Царю́ Небе́сный, Уте́шителю, Ду́ше и́стины, И́же везде́ сы́й, и вся́ исполня́яй, Сокро́вище благи́х, и жи́зни Пода́телю, прииди́ и всели́ся в ны́, и очи́сти ны́ от вся́кия скве́рны, и спаси́ Бла́же ду́шы на́шя.
<Сла́ва, и ны́не: гла́с 8:>
Язы́цы иногда́ размеси́шася, де́рзости ра́ди столпотворе́ния: язы́цы же ны́не умудри́шася, сла́вы ра́ди богове́дения. Та́мо осуди́ нечести́выя погреше́нием: зде́ просвети́л е́сть Христо́с ры́бари Ду́хом. Тогда́ упраздни́ся безгла́сие к муче́нию: ны́не обновля́ется согла́сие ко спасе́нию ду́ш на́ших.
<Отпусти́тельный тропа́рь, гла́с 8:>
Благослове́н еси́ Христе́ Бо́же на́ш, И́же прему́дры ловцы́ явле́й, низпосла́в и́м Ду́ха Свята́го, и те́ми уловле́й вселе́нную, Человеколю́бче сла́ва Тебе́. <[Три́жды.]>
<Та́же благослове́ние хле́бов. И чте́ние дея́ний святы́х апо́стол. [зри́] А́ще ли не бу́дет бде́ния: По> Ны́не отпуща́еши: <тропа́рь пра́здника еди́ножды. На повече́рии, по> Досто́йно: <и по трисвято́м, конда́к пра́здника. Полу́нощницу пое́м по обы́чаю.>
<Кано́н глаго́лем тро́ичен во окто́ихе, гла́са.>
==  На у́трени
<на> Бо́г Госпо́дь: <тропа́рь пра́здника, три́жды.>
<По 1-м стихосло́вии седа́лен, гла́с 4.>
<Подо́бен:> Удиви́ся Ио́сиф:
Попра́зднственный ве́рнии, и коне́чный пра́здник пра́зднуим све́тло, се́й е́сть пятдеся́тница, обеща́ния исполне́ние и предложе́ния: в се́й бо о́гнь Уте́шителев сни́де на зе́млю, я́ко в ви́де язы́к, и ученики́ просвети́, и сия́ неботаи́нники показа́. Све́т прии́де Уте́шителя, и ми́р просвети́. <[Два́жды.]>
<И быва́ет чте́ние в толкова́нии Иоа́нна, Сло́во 8:> В после́дний де́нь: <на́двое.>
<По 2-й кафи́сме седа́лен, гла́с 8 подо́бен то́йже:>
Ду́ха исто́чник прише́д на зе́млю, во о́гненныя ре́ки разделя́яся мы́сленно, апо́столы ороша́ше просвеща́я: и бы́сть и́м о́блак ороша́яй о́гнь, просвеща́яй те́х, и одождя́яй пла́мень, и́миже мы́ прия́хом благода́ть, огне́м же и водо́ю. Све́т прии́де Уте́шителя, и ми́р просвети́. <[Два́жды.]>
<И чте́ние. По полиеле́и седа́лен, гла́с 8. Подо́бен:> Повеле́нное та́йно:
По воста́нии Христе́, е́же от гро́ба, и е́же к высоте́ небе́сной боже́ственном вознесе́нии, богови́дцем сла́ву Твою́ низпосла́л еси́ Ще́дре, Ду́ха пра́ваго обнови́вый ученико́м. Те́мже я́ко гу́сль мусики́йская, все́м уясни́ся боже́ственным бряца́лом та́йно Спа́се глаше́ния, и смотре́ние Твое́. <[Два́жды.]>
<И чте́ние в Богосло́ве. Степе́нна, 1-й антифо́н 4-го гла́са. Проки́мен, гла́с 4:> Ду́х тво́й благи́й наста́вит мя́ на зе́млю пра́ву. <Сти́х:> Го́споди услы́ши моли́тву мою́, внуши́ моле́ние мое́. Вся́кое дыха́ние: <Ева́нглие Иоа́нна, зача́ло 65:> Су́щу по́зде: <Коне́ц:> И́мже держите́, держа́тся.
<Воскре́сние Христо́во: не глаго́лем, но а́бие псало́м 50. Та́же, Сла́ва:> Моли́твами апо́стол: <И ны́не:> Моли́твами Богоро́дицы: <Та́же сти́х:> Поми́луй мя́ Бо́же: <Стихи́ра, гла́с 6:> Царю́ небе́сный:
<Кано́на пра́здника два́. Ирмосы́ обою́ кано́нов по два́жды, а тропари́ на 12. Последи́ же еди́н ли́к, 1-й ирмо́с: и други́й ли́к, други́й ирмо́с.>
<Кано́н,>
<его́же краестро́чие: Пятдеся́тницу пра́зднуим.>
<Творе́ние космы́ мона́ха. Гла́с 7.>
<Пе́снь 1.>
<Ирмо́с:> По́нтом покры́ фарао́на с колесни́цами сокруша́яй бра́ни мы́шцею высо́кою, пои́м ему́, я́ко просла́вися.
Де́лом, я́коже дре́вле ученико́м обеща́л еси́, Уте́шителя Ду́ха посла́вый Христе́, возсия́л еси́ ми́ру све́т Человеколю́бче.
Зако́ном дре́вле пропове́данное и проро́ки, испо́лнися: Боже́ственнаго бо Ду́ха дне́сь все́м ве́рным благода́ть излия́ся.
<И́ный кано́н>
<иамви́ческий, творе́ние ки́р Иоа́нна Аркли́йскаго. Гла́с 4.>
<Пе́снь 1.>
<Ирмо́с:> Боже́ственным покрове́н медленоязы́чный мра́ком, извити́йствова богопи́санный зако́н: ти́ну бо оттря́с очесе́ у́мнаго, ви́дит Су́щаго, и науча́ется Ду́ха ра́зуму, хваля́ Боже́ственными пе́сньми.
Реко́ша чи́стая и честна́я уста́: разлуче́ния ва́м не бу́дет, о дру́зи! А́з бо на О́тчем вы́шнем престо́ле соседя́, излию́ Ду́ха, возсия́ти жела́ющым благода́ть незави́стную.
Преде́л преше́дшее и́стиннейшее Сло́во, тихообра́зно соверша́ет се́рдце: де́ло бо сконча́в, возвесели́ дру́ги, дыха́нием ну́жным и о́гненными язы́ки, пода́в Ду́ха Христо́с, я́коже обеща́ся.
<Катава́сиа:> По́нтом покры́: Боже́ственным покрове́н:
<Пе́снь 3.>
<Ирмо́с:> С высоты́ си́лою, ученико́м Христе́, до́ндеже облеце́теся, ре́кл еси́, седи́те во Иерусали́ме: А́з же я́ко Мене́, Уте́шителя ино́го, Ду́ха Моего́ же и О́тча послю́, в Не́мже утвердите́ся.
Боже́ственнаго Ду́ха наше́дшая си́ла, разде́льшийся дре́вле гла́с, зле́ согласи́вшихся, во еди́но прили́чие боже́ственне совокупи́, ве́дением тро́ицы вразумля́ющи ве́рныя, в Не́йже утверди́хомся.
<И́н.>
<Ирмо́с:> Разве́рзе утро́бы неча́дствовавшия у́зы, доса́ду же неудоботерпи́му благоча́дствующия, еди́на моли́тва проро́чицы дре́вле А́нны, нося́щия ду́х сокруше́н, к си́льному и Бо́гу ра́зумов.
Непостижи́ма е́сть Богонача́льнейшая: вети́я бо изъяви́ безкни́жныя, ры́бари прему́дрыя, зауща́ющыя сло́вом, и от глубо́кия но́щи изима́ющыя лю́ди безчи́сленны, блиста́нием Ду́ха.
Бя́ше исхо́ден от нерожде́нна Све́та, всеси́льный сия́ющий Све́т, Его́же Сы́ном Оте́ческия вла́сти, ны́не явля́ет сра́сленное озаре́ние, о́гненный гла́с в Сио́не язы́ком.
<Та́же седа́лен, гла́с 8. Подо́бен:> Повеле́нное та́йно:
Спа́совы рачи́телие ра́дости испо́лнишася, и дерзнове́ние прия́ша, пре́жде боя́щиися: я́ко Ду́х Святы́й дне́сь свы́ше сни́де на до́м учени́ческий, и и́н ина́я глаго́лаше к лю́дем. Язы́цы бо разсе́яшася, ви́дими я́ко о́гнь: и си́х не опали́, но па́че ороси́.
<Сла́ва, и ны́не: то́йже.>
<Пе́снь 4.>
<Ирмо́с:> Смотря́яй проро́к в после́дняя Твое́ Христе́ прише́ствие, вопия́ше: Твою́ услы́шах Го́споди си́лу, я́ко вся́ спасти́ пома́занныя Твоя́ прише́л еси́.
Во проро́цех глаго́лавый, и зако́ном пропове́данный пе́рвее несоверше́нным, Бо́г И́стинный Уте́шитель, Сло́ва служи́телем и свиде́телем познава́ется дне́сь.
Зна́мение Божества́ нося́й, апо́столом во огни́, Ду́х раздели́ся, и стра́нными язы́ки явля́шеся, я́ко Оте́ческая Боже́ственная си́ла гряду́щая е́сть, самоповели́тельная.
<И́н.>
<Ирмо́с:> Царю́ царе́й, яковы́й от якова́го еди́н Сло́ве произше́дый от Отца́ безвино́внаго, равномо́щнаго Твоего́ Ду́ха апо́столом и́стинно посла́л еси́, я́ко Благоде́теля пою́щым: сла́ва держа́ве Твое́й Го́споди.
Ба́ню Боже́ственную пакибытия́ сло́вом раствори́в, ссложе́нное естество́, дождоточи́ши ми́ струю́ от нетленнопрободе́ннаго Твоего́ ребра́, о Бо́жий Сло́ве, запечатле́я теплото́ю Ду́ха.
Преклоня́ют вся́ Уте́шителю коле́на, Сы́ну же О́тчу, Отцу́ сра́сленному, в Ли́цех бо ви́деша трегу́бых Существо́ и́стинное, неприкоснове́нное, безле́тное, еди́ное: возсия́ бо све́т благода́ть Ду́ха.
Да испо́лнятся вси́ Богонача́льнейшим, ели́цы служи́телие Трисве́тлаго Существа́: па́че естества́ бо соверша́ет я́ко благоде́тель, и огнесве́тит Христо́с во спасе́ние, всю́ дая́ благода́ть Ду́ха.
<Пе́снь 5.>
<Ирмо́с:> Стра́ха ра́ди Твоего́ зача́тый Го́споди во чре́ве проро́ков, и рожде́нный на земли́ Ду́х спасе́ния, апо́стольская сердца́ созида́ет чи́ста, и в ве́рных пра́вый обновля́ется: све́т бо и ми́р зане́ Твоя́ повеле́ния.
Наше́дшая си́ла дне́сь сия́, Ду́х Благи́й, Ду́х прему́дрости Бо́жия, ду́х от Отца́ исходя́й, и Сы́ном ве́рным на́м явле́йся подава́телен, в ни́хже вселя́ется естество́м святы́ни, в не́йже зри́тся.
<И́ный.>
<Ирмо́с:> Реши́тельное очище́ние грехо́в, огнедухнове́нную приими́те Ду́ха ро́су, о ча́да светообра́зная церко́вная: ны́не от Сио́на бо изы́де зако́н, языкоогнеобра́зная Ду́ха благода́ть
Я́коже благоволи́ самовла́стно, необлада́нный исхо́дит Ду́х от Отца́, умудря́я в язы́цех апо́столы, печатле́я живоно́сное Сло́во, Отчеси́льное, сообра́зное, Его́же Спа́с рече́.
Да исцели́т у́бо смы́слы от греха́, и се́ устроя́ше апо́столов, Бо́г Сло́во всенача́льное, пречи́стый до́м, в не́мже единомо́щнаго же и ссу́щественнаго ны́не вселя́ется Ду́ха све́т.
<Пе́снь 6.>
<Ирмо́с:> Пла́вающаго в молве́ жите́йских попече́ний, с корабле́м потопля́ема грехи́, и душетле́нному зве́рю примета́ема, я́ко Ио́на Христе́, вопию́ Ти: из смертоно́сныя глубины́ возведи́ мя.
От ду́ха твоего́ на пло́ть вся́кую, я́коже ре́кл еси́, бога́тно излия́л еси́, и испо́лнишася вся́ческая твоего́ ве́дения го́споди, я́ко из отца́ сы́н нетле́нно роди́лся еси́, и ду́х неразде́льный изы́де.
<И́ный.>
<Ирмо́с:> Очище́ние на́м Христе́ и спасе́ние Влады́ко, возсия́л еси́ от Де́вы, да я́ко проро́ка от зве́ря морска́го пе́рсей Ио́ну, от тли́ исхити́ши, всего́ Ада́ма всеро́дна па́дшаго.
И́стинный на́м пра́вый во утро́бах ве́чно прии́мшым Ду́х, да обнови́ши Отчеисхо́дный, и всесовокупле́нно, вещества́ ненави́стнаго пали́тельный скве́рн, ка́ла же смы́слов чисти́тельный, Вседержи́телю.
Жела́тельное достоя́ние апо́столом, сио́няном ча́ющым Твоего́ прише́ствия, позна́ние Ду́х Отчерожде́нна Сло́ва, ре́чь жесто́кую язы́ческих ласка́тельств ско́ро показа́в, огнедохнове́нно утвержда́еши.
<Конда́к, гла́с 8:>
Егда́ снизше́д язы́ки слия́, разделя́ше язы́ки Вы́шний: егда́ же о́гненныя язы́ки раздая́ше, в соедине́ние вся́ призва́, и согла́сно сла́вим Всесвята́го Ду́ха.
<И́кос:>
Ско́рое и изве́стное да́ждь утеше́ние рабо́м Твои́м Иису́се, внегда́ уныва́ти духо́м на́шым, не разлуча́йся от ду́ш на́ших в ско́рбех, не удаля́йся от мы́слей на́ших во обстоя́ниих: но при́сно на́с предвари́. прибли́жися на́м, прибли́жися везде́ Сы́й, я́коже со апо́столы Твои́ми всегда́ еси́, си́це и Тебе́ жела́ющым соедини́ Себе́ Ще́дре: да совоку́плени Тебе́ пое́м, и славосло́вим Всесвята́го Ду́ха Твоего́.
<Синакса́рий, в Неде́лю Святы́я Пентико́стии.>
<Стихи́:> Дыха́нием ну́жным, языкоо́гненно подае́т
Христо́с боже́ственнаго ду́ха апо́столом.
Излия́ся в вели́ком дни́ ду́х рыбаре́м.
В си́й де́нь, в Неде́лю осму́ю по Па́сце, Святу́ю Пятдеся́тницу пра́зднуим, и сию́ же прия́хом от евре́йских кни́г. Я́коже бо они́, я́же у ни́х Пятдеся́тницу пра́зднуют, почита́юще седмо́е число́, и зане́ по Па́сце пятдеся́т дни́й преше́дше, зако́н прия́ша: та́ко и мы́ по Па́сце, пятдеся́т дни́й пра́зднующе, Всесвята́го Ду́ха прие́млем, законополага́ющаго и наставля́ющаго на вся́кую и́стину, и уго́дная бо́гу повелева́ющаго. Ве́домо же да е́сть, я́ко у евре́й три́ бе́ша пра́здницы: Па́сха, Пятдеся́тница и Скинопи́гиа, си́есть, се́ниц потче́ние. Па́сху у́бо в воспомина́ние творя́ху преведе́ния Чермна́го мо́ря: па́сха бо преведе́ние толку́ется. Явля́ше же таковы́й пра́здник, на́ше е́же от те́мнаго греха́ к раю́ па́ки преведе́ние и возвраще́ние. Пятдеся́тницу же пра́здноваху, в воспомина́ние е́же в пусты́ни злострада́ния и́х, и ка́ко мно́гими скорбьми́ в зе́млю обетова́ния введе́ни бы́ша: тогда́ бо и плода́ пшени́цы и вина́ наслади́шася. И явля́ше пра́здник се́й на́ше озлобле́ние от неве́рия, и в Це́рковь вни́тие: тогда́ бо и мы́ Влады́чняго причаща́емся Те́ла и Кро́ве. О́ви у́бо тоя́ ра́ди вины́ глаго́лют, я́же у евре́й Пятдеся́тнице пра́здноватися: о́ви же в че́сть я́коже глаго́лют, пяти́десятим дне́м, в ня́же пости́вся Моисе́й, Богопи́санный зако́н прия́т, вку́пе помина́ющым и тельца́ жре́ния, и ины́х, я́же егда́ Моисе́й восходя́ на го́ру, и низходя́ соде́я. Други́м же непщева́ся Пятдеся́тнице у евре́й умы́слитися, че́сти ра́ди седми́чнаго числа́, я́коже рече́ся: то́ бо о себе́ слага́емо, твори́т пятдеся́тное, еди́ному оскудева́ющу дне́ви. Че́сть же седмочи́слия у евре́й, не то́чию во дне́х е́сть, но и в ле́та достиза́ющая, от ни́хже ле́т и е́же у ни́х творя́т иовиле́он, сказу́емо оставле́ние. уседморича́емым бо ле́том, сие́ быва́ет, егда́ и зе́млю несе́янную оставля́ют, и живо́тным подаю́т осла́бу, и ку́пленым рабо́м отходи́ти повелева́ют. Тре́тий же пра́здник, Скинопи́гиа, си́есть, се́ниц потче́ние, пра́зднуемый по собра́нии плодо́в, е́же е́сть по пяти́х ме́сяцех пра́здника Па́схи. Соверша́ше же ся се́й в па́мять дне́, во́ньже Моисе́й пре́жде потче́ се́ницу на горе́ Сина́йстей ви́денную о́блаком, и угото́ванную от перводреводе́ля веселии́ла: се́ни бо и си́и творя́ще, се́й пра́здник пра́здноваху и на се́лех пребыва́юще, и благодаря́ще Бо́га, плоды́ свои́х трудо́в собира́ху. В си́й мни́тся и Дави́д я́же о точи́лех надписова́ти псалмы́. О́браз же бе́ то́й из ме́ртвых на́шего воскресе́ния, егда́ разруши́вшымся теле́сным се́нем на́шым, и па́ки слепле́нным, свои́х трудо́в плоды́ восприи́мем, торжеству́юще в ве́чных се́нех. Подоба́ет же ве́дати, я́ко в си́й де́нь Пятдеся́тницы соверша́емыя, Ду́х Святы́й на ученики́ прии́де. Елма́ же святи́и отцы́ изво́лиша разделя́ти пра́здники, ра́ди вели́чия Пресвята́го и Животворя́щаго Ду́ха, я́ко Еди́н е́сть Святы́я и Живонача́льныя тро́ицы. Се́ и мы́ рече́м воу́трие, ка́ко Ду́х Святы́й прии́де. Святы́х апо́стол моли́твами Христе́ поми́луй на́с. Ами́нь.
<Пе́снь 7.>
<Ирмо́с:> В пе́щь о́гненную вве́ржени преподо́бнии о́троцы, о́гнь в ро́су преложи́ша, воспева́нием си́це вопию́ще: благослове́н еси́ Го́споди Бо́же оте́ц на́ших.
Вету́ющым Боже́ственная вели́чия апо́столом, Ду́ха де́йство непщева́шеся пия́нство неве́рствующым, и́мже Тро́ица познава́ется, еди́н Бо́г оте́ц на́ших.
Неразде́льное естество́ правосла́вно богосло́вим Бо́га Отца́ Безнача́льнаго, тоя́жде вла́сти Сло́ва и Ду́ха, благослове́н еси́, зову́ще, Бо́же оте́ц на́ших.
<И́н.>
<Ирмо́с:> Согла́сная возшуме́ орга́нская пе́снь, почита́ти златосотворе́нный безду́шный истука́н: Уте́шителева же светоно́сная благода́ть почеству́ет, е́же вопи́ти: Тро́ице Еди́ная, Равноси́льная, Безнача́льная, благослове́на еси́.
Гла́са пророковеща́тельнаго не разуме́вше, глаго́лаху безу́мнии виносотворе́нное пия́нство, ре́чи я́ко стра́нны слы́шаша апо́столов: благочести́вии же Тебе́ вопие́м боже́ственно: Богоде́телю все́х благослове́н еси́.
Боже́ственное уче́ние возгреме́ ви́дяй виде́ния боже́ственный Ио́иль, Богонача́льнейшаго, и́мже излию́, ре́к, я́коже Сло́ва, Ду́ха моего́ свозопию́щым: Естество́ Тривеща́нное Све́тлое, благослове́н еси́.
Тро́ичную у́бо раздели́ зря́ благода́ть, я́ко да яви́т три́ Ипоста́си, почита́ти в простоте́ вла́сти, но во еди́ном ны́не дни́ госпо́дском, Сы́н, Оте́ц и Ду́х благослове́н.
<Пе́снь 8.>
<Ирмо́с:> Неопа́льная огню́ в Сина́и прича́щшаяся купина́, Бо́га яви́ медленоязы́чному и гугни́вому Моисе́ови, и о́троки ре́вность Бо́жия три́ непребори́мыя во огни́ певцы́ показа́: вся́ дела́ Госпо́дня Го́спода по́йте, и превозноси́те во вся́ ве́ки.
Живо́тну свы́ше бу́рну носи́му гласо́вне, Ду́ха Всесвята́го дыха́нию рыбаре́м, о́гненных ви́дом язы́к вели́чия Бо́жия вети́йствоваху: вся́ дела́ Го́спода по́йте, и превозноси́те во вся́ ве́ки.
Я́ко на некаса́емую превосходя́ще го́ру, не боя́щеся огня́ страша́ща, прииди́те и ста́нем на горе́ Сио́нской, во гра́де Жива́го Бо́га, духоно́сным ученико́м ны́не слику́юще: вся́ дела́ Го́спода по́йте, и превозноси́те во вся́ ве́ки.
<И́н.>
<Ирмо́с:> Разреша́ет у́зы, и ороша́ет пла́мень трисве́тлый богонача́лия о́браз, пою́т о́троцы, благослови́т же Еди́наго Спа́са и Вседе́теля, я́ко Благоде́теля, сотворе́нная вся́ческая тва́рь.
Па́мять Христо́с человекоспаси́тельных слове́с, я́же от Отца́ слы́шав апо́столом рече́, Ду́х устроя́ет языкоо́гненным виде́нием, посажда́я благослове́нно усвое́нную, учуже́нная же пое́т Тя́ тва́рь.
Спаси́тельно самовлады́чный Еди́н, Све́т самосия́тельный, и пода́тельный све́та сы́й, прише́л еси́ исполня́я апо́столы, честны́й я́ко ве́рх Твои́м рабо́м, насыти́тельный же Ду́х подава́еши.
Поя́ху проро́к духонасыще́нная уста́, Твое́ теле́сное, о Царю́, прише́ствие, и Ду́х от не́др О́тчих произше́дший, несозда́нный, зданноде́телен, сопресто́лен Тебе́, еди́наго вочелове́чения ве́рным че́сть.
<Честне́йшую: не пое́м.> 
<Пе́снь 9.>
<Ирмо́с:> Не тле́ния искуше́нием ро́ждшая, и Всехитрецу́ Сло́ву пло́ть взаимода́вшая, Ма́ти Неискусому́жная Де́во Богоро́дице, прия́телище Нестерпи́маго, село́ Невмести́маго Зижди́теля Твоего́, Тя́ велича́ем.
На паля́щей дре́вле о́гненной колесни́це, ревни́тель и огнедохнове́нный ра́дуяся носи́мь, е́же ны́не возсия́вшее дохнове́ние свы́ше апо́столом явля́ше: от него́же освяти́вшеся, Тро́ицу все́м сказа́ша.
Зако́на есте́ств кроме́, стра́нное слы́шашеся ученико́в: еди́ному бо гла́су глася́щу Ду́ха благода́тию, разли́чне оглаша́хуся лю́дие, племена́ и язы́ки боже́ственная вели́чия, Тро́ицы ве́дению науча́юще.
<И́н.>
<Ирмо́с:> Ра́дуйся Цари́це, матероде́вственная сла́во: вся́ка бо удобообраща́тельная благоглаго́ливая уста́ вити́йствовати не мо́гут, Тебе́ пе́ти досто́йно: низумева́ет же у́м вся́к Твое́ Рождество́ разуме́ти. Те́мже Тя́ согла́сно сла́вим.
Пе́ти подоба́ше естественножи́зненную Отрокови́цу: еди́на бо во чре́ве скры́ Сло́во, тая́щееся неду́гующаго челове́ческаго естества́. И́же в десны́х страна́х ны́не седя́й О́тчих, посла́ благода́ть Ду́ха.
Ели́цем дхну́ богото́чная благода́ть, светя́щеся, блиста́юще, изменя́еми стра́нным измене́нием благоле́пнейшим, равноси́льствующую несеко́мую уве́девше прему́дрость, Трисве́тлое существо́ сла́вим.
<Та́же: Катава́сиа, о́ба ирмоса́ вку́пе.> 
<Ексапостила́рий. Подо́бен:> Не́бо звезда́ми:
Всесвяты́й Ду́ше, исходя́й из Отца́ и Сы́ном прише́дый к безкни́жным ученико́м, Тебе́ Бо́га позна́вших спаси́ и поми́луй все́х. <[Два́жды.]>
<Сла́ва, и ны́не: други́й подо́бен:>
Све́т Оте́ц, Све́т Сло́во, Све́т и Святы́й Ду́х, И́же во язы́цех о́гненных апо́столом посла́ся. И Те́м ве́сь ми́р просвеща́ется Тро́ицу почита́ти Святу́ю.
<На хвали́тех, Вся́кое дыха́ние: поста́вим стихо́в 6, и пое́м настоя́щыя самогла́сны, гла́с 4, повторя́юще я́:>
Пресла́вная дне́сь ви́деша вси́ язы́цы во гра́де Дави́дове, егда́ Ду́х сни́де Святы́й во о́гненных язы́цех, я́коже богоглаго́ливый Лука́ повеству́ет, глаго́лет бо: со́бранным ученико́м Христо́вым, бы́сть шу́м, я́коже носи́му дыха́нию бу́рну, и испо́лни до́м, иде́же бя́ху седя́ще: и вси́ нача́ша глаго́лати стра́нными глаго́лы, стра́нными уче́нии, стра́нными повеле́нии Святы́я Тро́ицы. <[Два́жды.]>
Ду́х Святы́й бе́ у́бо при́сно, и е́сть, и бу́дет: ниже́ начина́емь, ниже́ престая́й, но при́сно Отцу́ и Сы́ну счине́н и счисля́емь: Живо́т, и животворя́й: Све́т, и све́та пода́тель, самоблаги́й, и исто́чник благосты́ни: И́мже Оте́ц познава́ется, и Сы́н прославля́ется, и от все́х познава́ется, еди́на си́ла, еди́но счета́ние, еди́но поклоне́ние Святы́я Тро́ицы. <[Два́жды.]>
Ду́х Святы́й Све́т и Живо́т, и живы́й исто́чник у́мный: Ду́х прему́дрости, Ду́х ра́зума, благи́й, пра́вый, у́мный: облада́яй, очища́яй прегреше́ния: Бо́г и боготворя́й, О́гнь от Огня́ происходя́й: глаго́ляй, де́яй, разделя́яй дарова́ния, И́мже проро́цы вси́, и боже́ственнии апо́столи с му́ченики венча́шася, стра́нное слы́шание, стра́нное виде́ние, о́гнь разделя́яйся в подая́ние дарова́ний. <[Два́жды.]>
<Сла́ва, и ны́не: гла́с 6:>
Царю́ Небе́сный, Уте́шителю, Ду́ше и́стины, И́же везде́ сы́й, и вся́ исполня́яй, Сокро́вище благи́х, и жи́зни Пода́телю, прииди́ и всели́ся в ны́, и очи́сти ны́ от вся́кия скве́рны, и спаси́ Бла́же ду́шы на́шя.
<Славосло́вие вели́кое. Отпусти́тельный тропа́рь пра́здника.>
<Та́же, ектении́. И твори́т свяще́нник отпу́ст си́це:>
И́же в ви́де о́гненных язы́к, с небесе́ низпосла́вый Пресвята́го Ду́ха на святы́я Своя́ ученики́ и апо́столы, Христо́с и́стинный Бо́г на́ш, моли́твами Пречи́стыя Своея́ Ма́тере, святы́х сла́вных и всехва́льных апо́стол, и все́х святы́х, поми́лует и спасе́т на́с, я́ко Благи́й и Человеколю́бец.
<И ча́с 1. На 1-м часе́ тропа́рь пра́здника. По трисвято́м конда́к пра́здника. И коне́чный отпу́ст.>
<На литурги́и глаго́лем антифо́ны сия́.>
<Антифо́н 1, псало́м 18, гла́с 2:>
<Сти́х 1:> Небеса́ пове́дают сла́ву Бо́жию. Моли́твами Богоро́дицы, Спа́се спаси́ на́с.
<И други́й ли́к, то́йже сти́х:>
Небеса́ пове́дают сла́ву Бо́жию, творе́ние же руку́ Его́ возвеща́ет тве́рдь. Моли́твами богоро́дицы, спа́се спаси́ на́с.
<Сти́х 2:> Де́нь дни́ отрыга́ет глаго́л, и но́щь но́щи возвеща́ет ра́зум. Моли́твами Богоро́дицы, Спа́се спаси́ на́с.
<Сти́х 3:> Во всю́ зе́млю изы́де веща́ние и́х, и в концы́ вселе́нныя глаго́лы и́х. Моли́твами Богоро́дицы, Спа́се спаси́ на́с.
<Сла́ва, и ны́не>: Моли́твами Богоро́дицы, Спа́се спаси́ на́с.
<Антифо́н 2, псало́м 19, гла́с то́йже.>
<Сти́х 1:> услы́шит тя́ Госпо́дь в де́нь печа́ли. Спаси́ ны Уте́шителю Благи́й пою́щыя Ти́: аллилу́иа.
<Друга́я страна́ то́йже сти́х:>
Услы́шит тя́ Госпо́дь в де́нь печа́ли, защи́тит тя́ и́мя Бо́га Иа́ковля. Спаси́ ны Уте́шителю Благи́й:
<Сти́х 2:> По́слет ти́ по́мощь от Свята́го, и от Сио́на засту́пит тя́. Спаси́ ны Уте́шителю Благи́й:
<Сти́х 3:> Да́ст ти́ Госпо́дь по се́рдцу твоему́, и ве́сь сове́т тво́й испо́лнит. Спаси́ ны Уте́шителю Благи́й:
<Сла́ва, и ны́не:> Единоро́дный сы́не:
<Антифо́н 3, псало́м 20, гла́с 8:>
<Сти́х 1:> Го́споди, си́лою Твое́ю возвесели́тся ца́рь. <Тропа́рь, гла́с то́йже:> Благослове́н еси́ Христе́ Бо́же на́ш, и́же прему́дры ловцы́ явле́й, низпосла́в и́м ду́ха свята́го, и те́ми уловле́й вселе́нную, Человеколю́бче сла́ва Тебе́.
<Други́й ли́к, то́йже сти́х:>
Го́споди, си́лою Твое́ю возвесели́тся ца́рь, и о спасе́нии Твое́м возра́дуется зело́. <Тропа́рь:> Благослове́н еси́ Христе́ Бо́же на́ш:
<Сти́х 2:> Жела́ние се́рдца его́ да́л еси́ ему́, и хоте́ния устну́ его́ не́си лиши́л его́. <Тропа́рь:> Благослове́н еси́ Христе́ Бо́же на́ш:
<Сти́х 3:> Я́ко предвари́л еси́ его́ благослове́нием благосты́нным, положи́л еси́ на главе́ его́ вене́ц от ка́мене че́стна. <Тропа́рь:> Благослове́н еси́ Христе́ Бо́же на́ш:
<Вхо́дное:> Вознеси́ся Го́споди си́лою твое́ю, воспое́м и пое́м си́лы Твоя́. <Та́же, тропа́рь:> Благослове́н еси́ Христе́ Бо́же на́ш:
<Сла́ва, и ны́не: Конда́к, гла́с 8:>
Егда́ снизше́д язы́ки слия́, разделя́ше язы́ки вы́шний: егда́ же о́гненныя язы́ки раздая́ше, в соедине́ние вся́ призва́, и согла́сно сла́вим всесвята́го Ду́ха.
<Вме́сто же трисвята́го:> Ели́цы во Христа́ крести́стеся, во Христа́ облеко́стеся, аллилу́иа.
<Проки́мен, гла́с 8:> Во всю́ зе́млю изы́де веща́ние и́х, и концы́ вселе́нныя глаго́лы и́х. <[И до отда́ния.]> <Сти́х:> Небеса́ пове́дают сла́ву Бо́жию, творе́ние же руку́ его́ возвеща́ет тве́рдь.
<Апо́стол в дея́ниих, зача́ло 3: Егда́ скончава́шася дни́е пятдеся́тницы: Аллилу́иа, гла́с 1:> Сло́вом госпо́дним небеса́ утверди́шася, и ду́хом у́ст его́ вся́ си́ла и́х. <Сти́х:> С небесе́ призре́ госпо́дь, ви́де вся́ сы́ны челове́ческия. <Ева́нглие от Иоа́нна, зача́ло 27:> В после́дний де́нь вели́кий пра́здника: <За> <Досто́йно:> <пое́м и до отда́ния ирмо́с:> Ра́дуйся цари́це: <Прича́стный:> Ду́х Тво́й Благи́й наста́вит мя́ на зе́млю пра́ву. Аллилу́иа.
<И по отпу́сте на литурги́и глаго́лется 9-й ча́с по обы́чаю.>
==  В неде́лю ве́чера святы́я пятдеся́тницы
<Зна́менает после́дования ра́ди коленопреклоне́ния.>
<Начина́ет иере́й:> Благослове́н Бо́г на́ш: <И глаго́лет учине́нный чте́ц:> Царю́ Небе́сный: <и предначина́тельный псало́м: Та́же диа́кон, а́ще е́сть, а́ще же ни́, свяще́нник глаго́лет ектению́ вели́кую:>
Ми́ром Го́споду помо́лимся.
О свы́шнем ми́ре:
О ми́ре всего́ ми́ра:
О святе́м хра́ме се́м:
О вели́ком господи́не и отце́ на́шем Святе́йшем Патриа́рхе [..] и о господи́не на́шем Преосвяще́ннейшем епи́скпе [..], честне́м пресви́терстве, и е́же во Христе́ диа́констве, о все́м при́чте и лю́дех:
О богохрани́мей стране́ на́шей, власте́х и во́инстве ея́, го́споду помо́лимся.
О гра́де се́м:
О благорастворе́нии возду́хов:
О пла́вающих:
О предстоя́щих лю́дех и ожида́ющих благода́ти Свята́го Ду́ха, Го́споду помо́лимся.
О приклоня́ющих сердца́ своя́ пред го́сподем и коле́на, го́споду помо́лимся.
О е́же укрепи́тися на́м к соверше́нию богоуго́дне, Го́споду помо́лимся.
О е́же низпосла́тися бога́тым ми́лостем его́ на ны́, Го́споду помо́лимся.
О е́же прия́ти коленоприклоне́ния на́ша я́ко фимиа́м пред ни́м, Го́споду помо́лимся.
О тре́бующих от Него́ по́мощи, Го́споду помо́лимся.
О изба́витися на́м:
Заступи́, спаси́:
Пресвяту́ю, Пречи́стую:
<Та́же свяще́нник возгла́с:> Я́ко подоба́ет Тебе́ вся́кая сла́ва, че́сть и поклоне́ние, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
<Та́же пое́м:> Го́споди воззва́х: <и поста́вим стихо́в 6. И пое́м стихи́ры самогла́сны, гла́с 4: Пресла́вная дне́сь: повторя́юще. Сла́ва, и ны́не: гла́с 6:> Царю́ небе́сный: <[Пи́саны вы́ше на хвали́тех.]>
<Вхо́д с кади́лом.> Све́те ти́хий: <Проки́мен вели́кий, гла́с 7:> Кто́ Бо́г ве́лий я́ко Бо́г на́ш? Ты́ еси́ Бо́г творя́й чудеса́. <Сти́х 1:> Сказа́л еси́ в лю́дех си́лу Твою́. <Сти́х 2:> И ре́х: ны́не нача́х, сия́ изме́на десни́цы Вы́шняго. <Сти́х 3:> Помяну́х дела́ Госпо́дня, я́ ко помяну́ от нача́ла чудеса́ Твоя́. <И па́ки:> Кто́ Бо́г ве́лий:
<Та́же возглаша́ет свяще́нник, или́ диа́кон:> Па́ки и па́ки, прикло́нше коле́на, Го́споду помо́лимся.
<Мы́ же,> Го́споди поми́луй, <три́жды.> 
<На́м же прикло́ншым коле́на на земли́, и непокрове́нным су́щым, чте́т иере́й моли́твы во олтаре́ велегла́сно на лю́ди.>
Пречи́сте, нескве́рне, безнача́льне, неви́диме непостижи́ме, неизсле́диме, непреме́нне, непобеди́ме, неизче́тне, незло́биве Го́споди, еди́н име́яй безсме́ртие, во све́те живы́й непристу́пном, сотвори́вый не́бо и зе́млю, и мо́ре, и вся созда́нная на них, пре́жде е́же проси́ти, всем проше́ния подава́яй, Тебе́ мо́лимся, и Тебе́ про́сим, Влады́ко Человеколю́бче, Отца́ Го́спода и Бо́га и Спа́са на́шего Иису́са Христа́, нас ра́ди челове́ков, и на́шего ра́ди спасе́ния сше́дшаго с небе́с, и воплоти́вшагося от Ду́ха Свята́го и Мари́и Присноде́вы, и Пресла́вныя Богоро́дицы, И́же пе́рвее у́бо словесы́ уча́, последи́ же и де́лы показу́я, егда́ спаси́тельную страсть претерпе́, подаде́ нам подписа́ние смире́нным, и гре́шным, и недосто́йным рабо́м Твои́м, мольбы́ приноси́ти Тебе́, в вы́и и коле́н преклоне́ниих, о свои́х гресе́х, и о людски́х неве́дениих. Сам Многоми́лостиве и Человеколю́бче, услы́ши ны, во́ньже а́ще день призове́м Тя, изря́днее же в день сей пятдеся́тный, во́ньже по Вознесе́нии Го́спода на́шего Иису́са Христа́ на небеса́, и седе́нии одесну́ю Тебе́ Бо́га и Отца́, низпосла́ Свята́го Ду́ха на святы́я Своя́ ученики́ и апо́столы, И́же и се́де на еди́ном коего́ждо их, и испо́лнишася вси неистощи́мыя благода́ти Его́, и глаго́лаша язы́ки ины́ми вели́чия Твоя́, и прореко́ша. Ны́не у́бо моля́щихся Тебе́, услы́ши нас, и помяни́ нас, смире́нных и осужде́нных, и возврати́ плене́ние душ на́ших, Твое́ ми́лование име́я о нас моля́щееся. Приими́ нас, припа́дающих Тебе́, и вопию́щих: согреши́хом, к Тебе́ приве́ржени есмы́ от утро́бы, от чре́ва ма́тере на́шея, Ты еси́ Бог наш. Но я́ко исчезо́ша в суете́ дни́е на́ши, обнажи́хомся Твоея́ по́мощи, лиши́хомся вся́каго отве́та, но дерза́юще на щедро́ты Твоя́, зове́м: грехи́ ю́ности на́шея и неве́дения не помяни́, и от та́йных на́ших очи́сти нас, и не отри́ни нас во вре́мя ста́рости, внегда́ оскуде́ти кре́пости на́шей, не оста́ви нас, пре́жде да́же нам в зе́млю не возврати́тися, сподо́би к Тебе́ возврати́тися, и вонми́ нам благоприя́тием и благода́тию. Возме́ри беззако́ния на́ша щедро́тами Твои́ми, сопроти́в поста́ви бе́здну щедро́т Твои́х мно́жеству согреше́ний на́ших. При́зри с высоты́ святы́я Твоея́ Го́споди, на предстоя́щия лю́ди Твоя́, и ча́ющия е́же от Тебе́ бога́тыя ми́лости. Посети́ нас бла́гостию Твое́ю, изба́ви нас от наси́льства диа́воля, утверди́ живо́т наш святы́ми Твои́ми и свяще́нными зако́ны. А́нгела, ве́рна храни́теля приста́ви лю́дем Твои́м, всех собери́ в Твое́ Ца́рствие. Даждь проще́ние упова́ющим на Тя, оста́ви им и нам грехи́. Очи́сти нас де́йством Свята́го Твоего́ Ду́ха, разруши́ я́же на нас ко́зни вра́жия.
<Присовокупля́ет же и сию́ моли́тву:>
Благослове́н еси́ Го́споди Влады́ко Вседержи́телю, просвети́вый день све́том со́лнечным, и нощь уясни́вый заря́ми о́гненными, долготу́ дневну́ю преити́ нам сподо́бивый, и прибли́житися нача́тком но́щи, услы́ши моле́ния на́ша, и всех люде́й Твои́х, и всем нам прости́в во́льныя и нево́льныя грехи́. Приими́ вече́рняя на́ша моле́ния, и низпосли́ мно́жество ми́лости Твоея́, и щедро́ты Твоя́ на достоя́ние Твое́. Остени́ нас святы́ми а́нгелы Твои́ми, вооружи́ нас ору́жием пра́вды Твоея́, огради́ нас и́стиною Твое́ю, соблюди́ нас си́лою Твое́ю, изба́ви нас от вся́каго обстоя́ния, вся́каго наве́та сопротиволежа́щаго. Пода́ждь же нам и настоя́щий ве́чер, с приходя́щею но́щию, соверше́н, свят ми́рен, безгре́шен, безсобла́знен, безмечта́нен, и вся дни живота́ на́шего, моли́твами святы́я Богоро́дицы, и всех святы́х от ве́ка Тебе́ благоугоди́вших.
<А́бие же глаго́лет диа́кон:>
Заступи́, спаси́, поми́луй, возста́ви, и сохрани́ на́с Бо́же Твое́ю благода́тию.
И Го́споди поми́луй. <Еди́ножды.>
Пресвяту́ю, Пречи́стую, Преблагослове́нную, Сла́вную Влады́чицу на́шу Богоро́дицу, и Присноде́ву Мари́ю, со все́ми святы́ми помяну́вше, са́ми себе́, и дру́г дру́га, и ве́сь живо́т на́ш Христу́ Бо́гу предади́м.
<Та́же иере́й возгла́с:>
Твое́ бо е́сть, е́же ми́ловати, и спаса́ти на́с Го́споди Бо́же на́ш, и Тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно и во ве́ки веко́в.
<Ли́к:> Ами́нь.
<Посе́м иере́й, или́ диа́кон глаго́лет сия́:>
Рце́м вси́ от всея́ души́, и от всего́ помышле́ния на́шего рце́м.
<Ли́к:> Го́споди поми́луй.
<Диа́кон:> Го́споди Вседержи́телю Бо́же оте́ц на́ших, мо́лим Ти ся, услы́ши и поми́луй.
<Ли́к:> Го́споди поми́луй.
<Диа́кон:> Поми́луй на́с Бо́же, по вели́цей ми́лости твое́й, мо́лим Ти ся, услы́ши и поми́луй.
<Ли́к:> Го́споди поми́луй. <Три́жды.>
Еще́ мо́лимся о вели́ком господи́не и отце́ на́шем святе́йшем патриа́рхе [...], и о господи́не на́шем преосвяще́ннейшем епи́скпе [...], и о все́й во христе́ бра́тии на́шей.
<Ли́к:> Го́споди поми́луй. <Три́жды.>
<Диа́кон:> Еще́ мо́лимся о богохрани́мей стране́ на́шей, власте́х, и во́инстве ея́, да ти́хое и безмо́лвное житие́ поживе́м во вся́ком благоче́стии и чистоте́.
<Ли́к:> Го́споди поми́луй. <Три́жды.>
<Диа́кон:> Еще́ мо́лимся о блаже́нных и приснопа́мятных созда́телех святы́я оби́тели сея́.
<Ли́к:> Го́споди поми́луй. <Три́жды.>
<Диа́кон:> Еще́ мо́лимся о ми́лости, жи́зни, ми́ре, здра́вии, спасе́нии, посеще́нии, проще́нии, и оставле́нии грехо́в рабо́в бо́жиих бра́тии святы́я оби́тели сея́.
<Ли́к:> Го́споди поми́луй. <Три́жды.>
<Диа́кон:> Еще́ мо́лимся о плодонося́щих, и доброде́ющих, во святе́м и всечестне́м хра́ме се́м, тружда́ющихся, пою́щих, и предстоя́щих лю́дех, ожида́ющих от Тебе́ вели́кия и бога́тыя ми́лости.
<Та́же свяще́нник, возгла́с:> Я́ко ми́лостив и человеколю́бец Бо́г еси́, и Тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
<Ли́к:> Ами́нь.
<А́бие же диа́кон глаго́лет:>
Па́ки и па́ки прикло́нше коле́на, Го́споду помо́лимся.
<Мы́ же:> Го́споди поми́луй. <Три́жды.>
<И приклоня́ем коле́на по предпи́санному.>
<Чте́т иере́й 2-ю моли́тву во услы́шание все́х:>
Го́споди Иису́се Христе́ Бо́же наш, мир Твой пода́вый челове́ком, и Пресвята́го Ду́ха дар, еще́ в житии́ и с на́ми сый, в насле́дие неотъе́млемое ве́рным при́сно подава́яй, явле́ннейше же сию́ благода́ть Твои́м ученико́м и апо́столом днесь низпосла́вый, и сих устне́ о́гненными утверди́вый язы́ки, и́миже весь род челове́ческий богове́дение свои́м язы́ком в слух у́ха прии́мше, све́том Ду́ха просвети́хомся, и пре́лести я́коже тмы измени́хомся, и чу́вственных и о́гненных язы́к раздая́нием, и преесте́ственным де́йством, е́же в Тя ве́ры научи́хомся, и Тебе́ богосло́вити со Отце́м и Святы́м Ду́хом, во еди́ном Божестве́, и си́ле, и вла́сти озари́хомся. Ты у́бо О́тчее сия́ние, существа́ и естества́ Его́ неизме́нное и недви́жимое начерта́ние, исто́чниче прему́дрости и благода́ти, отве́рзи и мне гре́шному устне́, и научи́ мя, ка́ко досто́ит, и о и́хже потре́ба моли́тися, Ты бо еси́ ве́дый мно́гое грехо́в мои́х мно́жество, но Твое́ благоутро́бие победи́т сих безме́рное. Се бо стра́хом предстою́ Ти, в пучи́ну ми́лости Твоея́ отча́яние души́ моея́ пове́рг, окорми́ живо́т мой сло́вом всю тварь неизрече́нною прему́дрости си́лою управля́яй, ти́хое обурева́емых приста́нище, и скажи́ ми путь, во́ньже пойду́. Дух прему́дрости Твоея́ мои́м пода́ждь помышле́нием, Дух ра́зума безу́мию моему́ да́руяй, Ду́хом стра́ха Твоего́ моя́ осени́ дела́, и Дух Пра́вый обнови́ во утро́бе мое́й, и Ду́хом Влады́чним мы́слей мои́х поползнове́ние утверди́, да на всяк день Ду́хом Твои́м Благи́м к поле́зному наставля́емь, сподо́блюся твори́ти за́поведи Твоя́, и Твое́ при́сно па́мятствовати сла́вное прише́ствие, и истяза́тельное соде́янных на́ми. И да не пре́зриши мя тле́нными сопрельща́тися ми́ра сего́ кра́сными, но бу́дущих восприя́тия жела́ти укрепи́ сокро́вищ. Ты бо рекл еси́, Влады́ко, я́ко ели́ка а́ще кто про́сит о Твое́м и́мени, невозбра́нно прие́млет от Твоего́ присносу́щнаго Бо́га и Отца́. Те́мже и аз гре́шный в прише́ствии Свята́го Твоего́ Ду́ха, Твою́ молю́ бла́гость, ели́ка проси́х, возда́ждь ми во спасе́ние. Ей Го́споди, вся́каго благодея́ния бога́тый да́телю, и пода́телю Благи́й, я́ко Ты еси́ подава́яй преизоби́льно и́хже про́сим, Ты еси́ сострада́телен и ми́лостивый, И́же безгре́шно быв пло́ти на́шея о́бщник, и приклоня́ющим к Тебе́ коле́на, приклоня́яйся любоблагоутро́бне, очище́ние же быв грехо́в на́ших. Даждь у́бо Го́споди, лю́дем Твои́м щедро́ты Твоя́, услы́ши нас с небесе́ свята́го Твоего́, освяти́ нас си́лою спаси́тельныя десни́цы Твоея́, покры́й нас кро́вом крилу́ Твое́ю, да не пре́зриши дел руку́ Твое́ю. Тебе́ еди́ному согреша́ем, но и Тебе́ еди́ному слу́жим. Не ве́мы кла́нятися бо́гу чужде́му, ниже́ простира́ти ру́ки на́ша, Влады́ко, к бо́гу ино́му. Оста́ви нам согреше́ния, и прии́м на́ша коленопокло́нная моле́ния, простри́ всем нам ру́ку по́мощи, приими́ моли́тву всех я́ко кади́ло прия́тное, восприе́млемое пред Твои́м преблаги́м Ца́рством.
<Присовокупля́ет же и сию́:>
Го́споди Го́споди, избавле́й нас от вся́кия стрелы́ летя́щия во дни. Изба́ви нас и от вся́кия ве́щи во тьме преходя́щия. Приими́ же́ртву вече́рнюю рук на́ших воздея́ния. Сподо́би же нас и нощно́е по́прище без поро́ка прейти́ неискуше́ны от злых. И изба́ви нас от вся́каго смуще́ния и боя́зни, я́же от диа́вола нам прибыва́ющия. Да́руй душа́м на́шим умиле́ние, и помысло́м на́шим попече́ние, е́же на стра́шнем и пра́веднем Твое́м суде́ испыта́ния. Пригвозди́ стра́ху Твоему́ пло́ти на́ша, и умертви́ у́ды на́ша су́щия на земли́. Да и со́нным безмо́лвием просвети́мся, зре́нием суде́б Твои́х. Отыми́ же от нас вся́кое мечта́ние неподо́бное и по́хоть вре́дну. Возста́ви же нас во вре́мя моли́твы утвержде́ны в ве́ре, и преспева́ющия в за́поведех Твои́х.
<Диа́кон же глаго́лет:> Заступи́, спаси́, поми́луй, возста́ви, и сохрани́ на́с Бо́же: Пресвяту́ю, Пречи́стую, Преблагослове́нную:
<Иере́й возгла́с моли́тве:> Благоволе́нием и бла́гостию единоро́днаго Сы́на Твоего́, с Ни́мже благослове́н еси́, с Пресвяты́м, и Благи́м, и Животворя́щим Твои́м Ду́хом, ны́не и при́сно и во ве́ки веко́в, ами́нь.
<Та́же>: Сподо́би Го́споди в ве́чер се́й:
<Посе́м же глаго́лет диа́кон:> Па́ки и па́ки прикло́нше коле́на, Го́споду помо́лимся.
Го́споди поми́луй. Три́жды.
И на́м та́кожде коле́на прикло́ншым.
Иере́й чте́т тре́тию моли́тву:
Приснотеку́щий, живо́тный, и просвети́тельный исто́чниче, соприсносу́щная Отцу́ соде́тельная си́ло, все смотре́ние за спасе́ние челове́ческое прекра́сне испо́лнивый, Христе́ Бо́же наш, сме́рти у́зы неразреши́мыя, и закле́пы а́довы расто́ргнувый, лука́вых же духо́в мно́жество попра́вый. Приведы́й Себе́ о нас непоро́чное заколе́ние, и те́ло да́вый пречи́стое в же́ртву, вся́каго греха́ неприкоснове́нное же и непрохо́дное, и стра́шным сим, и неисповеди́мым священноде́йствием живо́т нам ве́чный дарова́вый, во ад сше́дый, и вереи́ ве́чныя сокруши́вый, и во тме седя́щим восхо́д показа́вый, началозло́бнаго же и глуби́ннаго зми́я богому́дростным льще́нием улови́вый, и вери́гами мра́ка связа́вый в та́ртаре и огни́ негаси́мом, и во тме кроме́шней неисчетноси́льною Твое́ю затверди́вый кре́постию, великоимени́тая Прему́дросте О́тчая, напа́ствуемым вели́кий помо́щник яви́выйся, и просвети́вый седя́щия во тме и се́ни сме́ртней. Ты сла́вы присносу́щныя Го́споди, и Отца́ Вы́шняго Сы́не возлю́бленный, присносу́щный Све́те от присносу́щнаго Све́та, Со́лнце пра́вды, услы́ши нас, моля́щихся Тебе́, и упоко́й ду́ши рабо́в Твои́х, пре́жде усо́пших оте́ц и бра́тий на́ших, и про́чиих сро́дник по пло́ти, и всех свои́х в ве́ре, о ни́хже и па́мять твори́м ны́не, я́ко в Тебе́ всех держа́ва, и в руце́ Твое́й содержи́ши вся концы́ земли́. Влады́ко Вседержи́телю, Бо́же оте́ц и Го́споди ми́лости, ро́да сме́ртнаго же и безсме́ртнаго, и вся́каго естества́ челове́ческаго Соде́телю, составля́емаго же, и па́ки разреша́емаго, живота́ же и сконча́ния, е́же зде пребыва́ния, и е́же та́мо преложе́ния, ле́та измеря́яй живы́м, и времена́ уставля́яй сме́рти, низводя́й во ад и возводя́й, связу́яй в не́мощи, и отпуща́яй в си́ле, настоя́щая потре́бне стро́яй, и бу́дущая поле́зно управля́яй, сме́ртным жа́лом уя́звенных воскресе́ния наде́ждами веселя́яй. Сам у́бо Влады́ко всех, Бо́же Спаси́телю наш, наде́жде всех конце́в земли́, и су́щих в мо́ри дале́че, И́же и в сей после́дний и вели́кий спаси́тельный день Пятдеся́тницы пра́здника, та́йну Святы́я и Единосу́щныя, и соприсносу́щныя, и нераздели́мыя, и неслия́нныя Тро́ицы показа́вый нам, и наи́тие и прише́ствие Свята́го и Животворя́щаго Твоего́ Ду́ха, в ви́де о́гненных язы́ков на святы́я Твоя́ апо́столы излия́вый, и благове́стники тех поста́вивый, благочести́выя на́шея ве́ры, и испове́дники и пропове́дники и́стиннаго богосло́вия показа́вый. И́же и в сей всесоверше́нный и спаси́тельный пра́здник, очище́ния у́бо моли́твенная, о и́же во а́де держи́мых сподо́бивый приима́ти, вели́кия же подава́яй нам наде́жды ослабле́ния содержи́мым от содержа́щих я́ скверн, и утеше́нию Тобо́ю низпосла́тися. Услы́ши нас, смире́нных, и Твои́х раб моля́щихся Ти, и упоко́й ду́ши рабо́в Твои́х, пре́жде усо́пших, на ме́сте све́тле, на ме́сте зла́чне, на ме́сте прохлажде́ния, отону́дуже отбеже́ вся́кая боле́знь, печа́ль и воздыха́ние и учини́ ду́хи их в селе́ниях пра́ведных, и ми́ра и ослабле́ния сподо́би их, я́ко не ме́ртвии восхва́лят Тя, Го́споди, ниже́ су́щии во а́де испове́дание дерзну́т принести́ Тебе́, но мы, живи́и, благослови́м Тя и мо́лим, и <очисти́тельныя моли́твы и же́ртвы прино́сим Тебе́ о душа́х их.>
<Присовокупля́ет и сию́ моли́тву:>
Бо́же вели́кий, и ве́чный, Святы́й, человеколюби́вый, сподо́бивый нас в сей час ста́ти пред непристу́пною Твое́ю сла́вою, на пе́ние и хвалу́ чуде́с Твои́х, очи́сти ны недосто́йныя рабы́ Твоя́, и пода́ждь благода́ть е́же сокруше́нным се́рдцем, невозноси́тельно приноси́ти Тебе́ Трисвято́е славосло́вие, и благодаре́ние вели́ких Твои́х даро́в, я́же сотвори́л еси́ к нам, и твори́ши всегда́ в нас. Помяни́ Го́споди не́мощь на́шу, и да не погуби́ши нас со беззако́нии на́шими, но сотвори́ вели́кую ми́лость со смире́нием на́шим, да грехо́вныя тмы избежа́вше, во дни пра́вды ходи́ти бу́дем, и оде́явшеся ору́жием све́та, ненаве́тно пребу́дем от вся́кия ко́зни лука́ваго, и со дерзнове́нием просла́вим о всех, Тебе́ еди́наго и́стиннаго и Человеколю́бца Бо́га. Твое́ бо я́ко вои́стинну и вели́кое вре́сноту та́инство, Влады́ко всех, и Тво́рче, вре́менное реше́ние Твои́х тва́рей, и е́же по сих совокупле́ние, и упокое́ние е́же во ве́ки. Тебе́ благода́ть о всех испове́дуем, о вхо́дех на́ших, я́же в мир сей, и исхо́дех, наде́жды нам воскресе́ния, и жизни нетле́нныя, Твои́м нело́жным обеща́нием предобруча́ют, я́же прии́мем в бу́дущем второ́м прише́ствии Твое́м. Ты бо еси́ и воскресе́ния на́шего Нача́льник, и пожи́вших неумы́тный и человеколюби́вый Судия́, и мздовоздая́ния Влады́ка и Госпо́дь, И́же и приобщи́выйся нам прии́скренно пло́ти и кро́ве, снизхожде́ния ра́ди кра́йняго, и на́ша стра́сти неотме́тныя, внегда́ во́лею во иску́с поста́вити, прии́м за милосе́рдие щедро́т, и в не́мже пострада́л еси́ Сам искуси́вся, искуша́емым нам быв самообеща́нный помо́щник, те́мже и совозве́л еси́ нас в Твое́ безстра́стие. Приими́ у́бо Влады́ко, мольбы́ и моле́ния на́ша, и упоко́й вся отцы́ коего́ждо, и ма́тери, и ча́да, и бра́тию, и сестры́ единоро́дныя, и купноро́дныя, и вся пре́жде почи́вшия ду́ши, в наде́жди воскресе́ния жи́зни ве́чныя учини́ ду́хи их, и имена́ в кни́зе живо́тней, в не́дрех Авраа́ма, и Исаа́ка, и Иа́кова, в стране́ живы́х, в Ца́рствии Небе́снем, в раи́ сла́дости, све́тлыми а́нгелы Твои́ми, вводя́ вся во святы́я Твоя́ оби́тели, совоздвиза́яй и телеса́ на́ша в день, во́ньже определи́л еси́ по святы́м Твои́м и нело́жным обетова́нием. Несть у́бо Го́споди, рабо́м Твои́м смерть, исходя́щим нам от те́ла, и к Тебе́ Бо́гу на́шему приходя́щим, но преставле́ние от печа́льнейших на поле́знейшая, и сла́достнейшая, и на упокое́ние и ра́дость. А́ще же и что согреши́хом к Тебе́, ми́лостив бу́ди нам же и тем, зане́ ниеди́н есть чист пред Тобо́ю от скверн, ниже́ а́ще еди́н день живота́ его́ есть, ра́зве Ты то́чию еди́н, на земли́ яви́выйся безгре́шный Госпо́дь наш Иису́с Христо́с, И́мже вси упова́ем ми́лость получи́ти, и оставле́ние грехо́в. Сего́ ра́ди нам же и о́нем, я́ко Благ и Человеколю́бец Бог, осла́би, оста́ви, прости́ грехопаде́ния на́ша, во́льная и нево́льная, я́же в ве́дении и не в ве́дении, предъявле́нная и забыва́емая, я́же в дея́нии, я́же в помышле́нии, я́же в словеси́, я́же во всех на́ших жития́х и движе́ниих. И отше́дшим у́бо свобо́ду и осла́бу да́руй, нас же су́щих зде благослови́, коне́ц благи́й и ми́рный да́руя нам же и всем лю́дем Твои́м, и ми́лости и человеколю́бия утро́бу отверза́яй нам, на стра́шном и ужа́сном Твое́м прише́ствии, и Ца́рствия Твоего́ досто́йных нас сотвори́.
<Присовокупля́ет и сию́ моли́тву:>
Бо́же вели́кий и вы́шний, еди́не име́яй безсме́ртие, во све́те живы́й непристу́пном, всю тварь му́дростию созда́вый, раздели́вый посреде́ све́та, и посреде́ тмы. И со́лнце у́бо положи́вый во о́бласть дне, луну́ же и зве́зды во о́бласть но́щи. Сподо́бивый нас, гре́шных, и в настоя́щий день предвари́ти лице́ Твое́ во испове́дании, и вече́рнюю Тебе́ слу́жбу принести́. Сам Челове́колю́бче Го́споди, испра́ви моли́тву на́шу, я́ко кади́ло пред Тобо́ю, и приими́ ю́ в воню́ благоуха́ния. Пода́ждь же нам настоя́щий ве́чер и приходя́щую нощь ми́рну, облецы́ ны ору́жием све́та, изба́ви нас от стра́ха нощна́го, и от вся́кия ве́щи во тме преходя́щия. И да́руй нам сон, и́же во упокое́ние не́мощи на́шей дарова́л еси́, от вся́каго диа́вольскаго мечта́ния измене́н. Ей Влады́ко, всех благи́х пода́телю, я́ко да и на ло́жах на́ших умиля́ющеся воспомя́нем и в нощи́ пресвято́е и́мя Твое́. И поуче́нием Твои́х за́поведей озаря́еми, в ра́дости душе́вной воста́нем к славосло́вию Твоея́ бла́гости, моли́твы и моле́ния Твоему́ благоутро́бию принося́ще о свои́х гресе́х, и о всех лю́дех Твои́х, и́хже моли́твами Пресвяты́я Богоро́дицы, в ми́лости посети́.
<Диа́кон глаго́лет:> Заступи́, спаси́, поми́луй, возста́ви и сохрани́ на́с Бо́же твое́ю благода́тию. Пресвяту́ю, Пречи́стую, Преблагослове́нную, Сла́вную влады́чицу:
<Иере́й возглаша́ет:> Ты́ бо еси́ упокое́ние ду́ш и теле́с на́ших, и Тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
<Та́же диа́кон:> Испо́лним вече́рнюю моли́тву на́шу: Заступи́, спаси́: Ве́чера всего́ соверше́нна: А́нгела ми́рна: Проще́ния и оставле́ния: До́брых и поле́зных: Про́чее вре́мя живота́ христиа́нския кончи́ны: Пресвяту́ю, Пречи́стую:
<Иере́й возглаша́ет:> Я́ко бла́г и человеколю́бец: Лю́дие: Ами́нь. <Иере́й:> Ми́р все́м. <Лю́дие:> И ду́хови твоему́. <Диа́кон:> Главы́ на́шя Го́сподеви прикло́ним.
<Иере́й глаго́лет моли́тву обы́чную вта́й:>
Го́споди Бо́же наш, приклони́вый небеса́, и сше́дый на спасе́ние ро́да челове́ческаго, при́зри на рабы́ Твоя́, и на достоя́ние Твое́! Тебе́ бо стра́шному и Человеколю́бцу Судии́, Твои́ раби́ своя́ приклони́ша главы́ и своя́ покори́ша вы́и не от челове́к ожида́юще по́мощи, но Твоея́ ожида́юще ми́лости, и Твоего́ ча́юще спасе́ния, я́же сохрани́ на вся́кое вре́мя, и в настоя́щем часе́ же и ве́чере и в приходя́щую нощь, от вся́каго врага́, от вся́каго сопротиволежа́щаго де́йства диа́вольскаго, помышле́ний су́етных, и воспомина́ний лука́вых.
<Та́же возглаша́ет:> Бу́ди держа́ва:
<И посе́м соше́дшеся о́ба ли́ка, пое́м на стихо́вне стихи́ры самогла́сны, гла́с 3:>
Ны́не в зна́мение все́м я́ве язы́цы бы́ша: иуде́и бо от ни́хже по пло́ти Христо́с, неве́рием неду́говавше, Бо́жия благода́ти отпадо́ша: и Боже́ственнаго све́та су́щии от язы́ков сподо́бихомся, утверди́вшеся словесы́ ученико́в, веща́ющих сла́ву Благоде́теля все́х Бо́га: с ни́миже сердца́ с коле́нами прикло́нше, ве́рою поклони́мся Свято́му Ду́ху, утверди́вшеся Спаси́телем ду́ш на́ших.
<Сти́х:> Се́рдце чи́сто сози́жди во мне́ Бо́же, и Ду́х Пра́в обнови́ во утро́бе мое́й.
Ны́не Уте́шительный Ду́х на вся́кую пло́ть излия́ся: от апо́стольских бо лико́в наче́нший, от те́х по прича́стию ве́рным благода́ть простре́, и уверя́ет Свое́ держа́вное наи́тие во о́гненном ви́де, ученико́м раздая́й язы́ки в песнопе́ние и сла́ву Бо́жию. Те́мже сердцы́ у́мно просвеща́еми, в ве́ре утверди́вшеся Святы́м Ду́хом, мо́лимся спасти́ся душа́м на́шым.
<Сти́х:> Не отве́ржи мене́ от лица́ Твоего́, и Ду́ха Твоего́ Свята́го не отими́ от мене́.
Ны́не облача́тся держа́вою Христо́вою с высоты́ апо́столи: обновля́ет бо и́х Уте́шитель, в ни́х обновля́яся та́инственным обновле́нием ра́зума: и́же стра́нными гла́сы, и высокоглаго́ливыми пропове́дающе присносу́щное Естество́ же и про́стое, триипоста́сное почита́ти, Благоде́теля все́х Бо́га. Те́мже просвети́вшеся о́ных уче́ньми, Отцу́ поклони́мся с Сы́ном и Ду́хом, моля́щеся спасти́ся душа́м на́шым.
<Сла́ва, и ны́не: гла́с 8:>
Прииди́те лю́дие триипоста́сному Божеству́ поклони́мся, Сы́ну во Отце́, со Святы́м Ду́хом: Оте́ц бо безле́тно роди́ Сы́на соприсносу́щна, и сопресто́льна, и Ду́х Святы́й бе́ во Отце́ с Сы́ном прославля́емь, еди́на Си́ла, еди́но Существо́, еди́но Божество́. Ему́же покланя́ющеся вси́ глаго́лем: Святы́й Бо́же, вся́ соде́явый Сы́ном, соде́йством Свята́го Ду́ха: Святы́й Кре́пкий, И́мже Отца́ позна́хом, и Ду́х Святы́й прии́де в ми́р: Святы́й Безсме́ртный, уте́шительный Ду́ше, от Отца́ исходя́й, и в Сы́не почива́яй, Тро́ице Свята́я, сла́ва Тебе́.
<Та́же,> Ны́не отпуща́еши: <Трисвято́е.> Пресвята́я Тро́ице: О́тче на́ш: <Тропа́рь, гла́с 8:> Благослове́н еси́ Христе́ Бо́же на́ш:
<Та́же свяще́нник твори́т отпу́ст си́це:>
И́же от О́тчих и Боже́ственных недр истощи́вый Себе́, и с небесе́ на зе́млю соше́дый, и на́ше все восприе́мый естество́, и обожи́вый е́, по сих же на небеса́ па́ки возше́дый и одесну́ю се́дый Бо́га и Отца́, Боже́ственнаго же и Свята́го и единосу́щнаго, и единоси́льнаго, и единосла́внаго, и соприсносу́щнаго Ду́ха низпосла́вый на святы́я Своя́ ученики́ и апо́столы, и Сим просвети́вый у́бо их, те́ми же всю вселе́нную, Христо́с, и́стинный Бог наш, моли́твами Пречи́стыя и Пренепоро́чныя святы́я Своея́ Ма́тере, святы́х сла́вных, прехва́льных, богопропове́дников, и духоно́сных апо́столов, и всех святы́х, поми́лует и спасе́т нас, я́ко Благ и Человеколю́бец.
<В ту́ же неде́лю 8-ю, на повече́рии>
<Пое́м кано́н свято́му ду́ху. Гла́с 1.>
<Творе́ние Феофа́ново. Ирмо́с по два́жды: тропари́ на 4. Его́же краестро́чие:> Ду́ха пою́ созда́вшаго всю́ тва́рь.
<Пе́снь 1.>
<Ирмо́с:> Го́рькия рабо́ты изба́влься Изра́иль, непроходи́мое про́йде я́ко су́шу, врага́ зря́ потопля́ема, пе́снь я́ко Благоде́телю пое́т Бо́гу, чудоде́ющему мы́шцею высо́кою, я́ко просла́вися.
<Припе́в:> Сла́ва Тебе́ Бо́же на́ш, сла́ва Тебе́.
Боже́ственный Ду́ше Святы́й, И́же все́м разделя́яй дарова́ния, и вся́ творя́й во́лею, вдохни́ ми светоно́сное Твое́ дарова́ние, я́ко да сла́влю Тя́ Отцу́ и Сы́ну совокупля́ема.
И́же небе́сным си́лам свя́тостнаго дохнове́ния Твоего́ благода́ть дая́й, Уте́шителю, моего́ смы́сла я́ко Бла́г скве́рну исчи́стив, свя́тости Твоея́ покажи́ <испо́лнена.>
<Сла́ва>:
Исто́чниче жи́зни ве́руемый, и струя́ есте́ственныя бла́гости, Ду́ше Бо́жий Святы́й, у́м мо́й умерщвле́нный оживотвори́в, Твои́м де́йством возста́ви пе́ти Твое́ божество́.
<И ны́не: Богоро́дичен:>
Хра́м Де́во бы́вши Бо́жий, наше́ствием Ду́ха, соде́тельною си́лою Его́, си́лу да́рующа рожде́ственну Благода́тная, е́юже родила́ еси́ пло́тию Сло́во безнача́льное.
<Пе́снь 3.>
<Ирмо́с:> пре́жде ве́к от Отца́ рожде́нному нетле́нно Сы́ну, и в после́дняя от Де́вы воплоще́нному безсе́менно, Христу́ Бо́гу возопии́м: вознесы́й ро́г на́ш, Свя́т еси́ Го́споди.
Име́я по естеству́, хоте́ния си́лу сте́чну, небе́сныя преми́рныя, я́ко Бо́г соде́тельствуя, Ду́х Святы́й непреста́нно у́чит вопи́ти: Свя́т еси́ Го́споди.
Пе́сньми немо́лчными, облиста́вшую благода́ть Ду́ха богоглаго́ливых апо́стол, в дыха́нии бу́рне, согла́сно сла́вим, со безпло́тными вопию́ще ли́ки: Свя́т еси́ Го́споди.
<Сла́ва:> Еди́ну вла́сть, и Божество́ еди́но, и си́лу, еди́но нача́ло и Ца́рство Святы́я Тро́ицы, му́дрствующе пое́м, в трисвято́м гла́се вопию́ще: Свя́т еси́ Го́споди.
<И ны́не: Богоро́дичен:>
Колесни́це светоно́сная, и све́тлое пребыва́лище всечи́стая, херуви́м вы́шши су́щи, бо́га бо на руку́ носи́вшая. те́мже ти́ вси́ вопие́м чи́стая: ра́дуйся всеблаже́нная.
<Пе́снь 4.>
<Ирмо́с:> Же́зл из ко́рене Иессе́ова, и цве́т от него́ Христе́ от Де́вы прозя́бл еси́, из горы́ хва́льный, приосене́нныя ча́щи, прише́л еси́ вопло́щся от Неискусому́жныя невеще́ственный и Бо́же, сла́ва си́ле Твое́й Го́споди.
Вели́кая да́руяй на́м Ду́х Всесвяты́й, на апо́столы на́йде я́ко Боже́ствен, я́ко Бла́г, я́ко исполня́я вся́ческая, я́ко боготворя́, я́ко освяща́я, я́ко все́х твори́телен, влады́ческий, и самовла́стен.
На престо́ле Христе́ Оте́ческом се́д, низпосла́л еси́ ученико́м Твои́м Уте́шителя, я́коже обеща́лся еси́ Спа́се, я́ко Бо́га гряду́ща: посыла́я же несопроти́вна, я́ко все́х Соде́теля, из Отца́ исходя́ща.
<Сла́ва:> Глаго́лати язы́ки проро́к бу́дущая научи́ Ду́х дре́вле Всесвяты́й: язы́ки же прему́дрых апо́стол веща́ет вели́чия Бо́жия во гла́се дыха́ния бу́рнейша, ны́не суще́ственне спребыва́яй.
<И ны́не: Богоро́дичен:>
Врата́ у́мнаго све́та имену́ем Тебе́ Богома́ти, и́миже вни́де к на́м Христо́с, красе́н яви́ся блиста́ньми Божества́, в пло́тстем одея́нии покрове́н, неви́димь я́ко Бо́г: ны́не же по на́м ви́димь.
<Пе́снь 5.>
<Ирмо́с:> Бо́г сы́й ми́ра, Оте́ц щедро́т, вели́каго сове́та Твоего́ А́нгела, ми́р подава́юща посла́л еси́ на́м. Те́м богоразу́мия к све́ту наста́вльшеся, от но́щи у́тренююще, славосло́вим Тя́ Человеколю́бче.
О Ду́ше прему́дрости и стра́ха Бо́жия, и́стины, сове́та и ра́зума, ми́р подава́яй, всели́ся в ны́, я́ко да освяти́вшеся Твои́м вселе́нием, из но́щи у́тренююще, славосло́вим Тя́ Человеколю́бче.
И́же вся́ содержа́й, и все́х сы́й Госпо́дь, И́же тва́рь соблюда́яй непа́даему, пода́ждь святьбу́ на́м и просвеще́ние, я́ко да насы́тившеся Твоего́ светода́тельства, из но́щи у́тренююще, славосло́вим Тя́ Человеколю́бче.
<Сла́ва:>
И́же дре́вле зако́н начерта́вый Моисе́ю, но́ваго заве́та веле́ния, и зако́н благода́ти излага́ет я́сно, во апо́стольских сердца́х написа́в, Боже́ственный Уте́шитель наше́д, я́ко Человеколю́бец.
<И ны́не: Богоро́дичен:>
Кля́тву Е́вину все́х ма́тере, Твои́м Рождество́м Де́во, упраздни́ла еси́, ми́ру благослове́ние возсия́вши Христа́. Те́мже ра́дующеся, усты́ и ра́зумом Богоро́дицу вои́стинну Тя́ испове́дающе блажи́м.
<Пе́снь 6.>
<Ирмо́с:> Из утро́бы Ио́ну младе́нца изблева́ морски́й зве́рь, якова́ прия́т: в Де́ву же все́льшееся Сло́во, и пло́ть прие́мшее про́йде сохра́ншее нетле́нну. Его́же бо не пострада́ истле́ния, ро́ждшую сохрани́ неврежде́нну.
Твои́м ученико́м исполня́я обеща́ние, Ду́ха Христе́ си́м посла́л еси́, де́йство вели́ких чуде́с да́рующа, и язы́ки огнезра́чныя да́рствующа, да Твоего́ позна́ния язы́к стада́ испо́лнят.
Прииди́ к на́м Ду́ше Святы́й, прича́стники Твоея́ содева́я свя́тости, и све́та невече́рняго, и Боже́ственныя жи́зни, и благоуха́ннейшаго раздая́ния: Ты́ бо река́ Божества́, из Отца́ Сы́ном происходя́щий.
<Сла́ва:>
Спаси́ Уте́шителю, ве́рно пою́щих боголе́пное прише́ствие Твое́, и очи́сти от вся́кия скве́рны, я́ко благоутро́бен, и покажи́ досто́йны Твоего́ осия́ния, и све́том Твои́м богови́днейшим сотвори́ я́ нескве́рненна зерца́ла.
<И ны́не: Богоро́дичен:>
Ве́сь ли́к проро́ческий от Бо́га тайнонаучи́мь, предглаго́ла та́инство неизрече́ннаго и Боже́ственнаго воплоще́ния Бо́га Сло́ва, из Тебе́ Де́во Ма́ти: Ты́ бо и́стиннейший и дре́вний сове́т яви́ла еси́.
<Седа́лен, гла́с 8. Подо́бен:> Прему́дрости Сло́ва:
Всесвяты́й Ду́х ны́не соше́д на апо́столы, ви́дом о́гненным, у́жасом испо́лни язы́ков собра́ния: язы́ки бо глаго́лющих о́гненными Человеколю́бче, свою́ ки́йждо бесе́ду слы́шаше. те́мже и чу́до неве́рным, я́ко пия́нство, ве́рным же спаси́тельное вои́стинну познава́шеся. Сего́ ра́ди сла́вим держа́ву Твою́ Христе́ Бо́же, прегреше́ний оставле́ния прося́ще низпосла́ти бога́тно рабо́м Твои́м.
<Пе́снь 7.>
<Ирмо́с:> О́троцы благоче́стию совоспита́ни, злочести́ваго веле́ния небре́гше, о́гненнаго преще́ния не убоя́шася, но посреди́ пла́мене стоя́ще поя́ху: отце́в Бо́же благослове́н еси́.
Ны́не обетова́ния предложе́ние Христо́ва исполня́ется: разделе́ния бо язы́ков Ду́ха прише́ствие показа́ ученико́м, облиста́вшее от Тро́ицы еди́наго Пребоже́ственнаго.
Дре́вле у́бо раздели́ся согла́сие язы́ков безслове́сное: ны́не же ко еди́ному сли́честву я́ве собра́шася, самоде́йствующу Честно́му и Боже́ственному Ду́ху, от Тро́ицы Пребоже́ственныя еди́ному.
<Сла́ва:>
Свы́ше носи́му дохнове́нию Свята́го Ду́ха, вели́чия Бо́жия пресла́вно веща́ху апо́столи Христо́вы, согла́сно пою́ще: отце́в Бо́же благослове́н еси́.
<И ны́не: Богоро́дичен:>
О́браз Твоего́ Рождества́ трие́ о́троцы в пещи́ показа́ша: я́ко бо пребы́ша огне́м невреди́ми, сохрани́лася еси́ чиста́, прие́мши во чре́ве о́гнь нестерпи́мый, отце́в Бо́га Благослове́ннаго.
<Пе́снь 8.>
<Ирмо́с:> Чу́да преесте́ственнаго росода́тельная изъобрази́ пе́щь о́браз: не бо́ я́же прия́т пали́т ю́ныя, я́ко ниже́ о́гнь Божества́ Де́вы, в ню́же вни́де утро́бу. Те́м воспева́юще воспое́м: да благослови́т тва́рь вся́ Го́спода, и превозно́сит во вся́ ве́ки.
Святы́й Ду́ше происходя́й от Бо́га, свя́тость все́м пода́ждь в Тя́ ве́рующым: Свя́т бо, и пода́телен челове́ком свя́тости, Ты́ еси́. Те́м воспева́юще воспое́м: да благослови́т тва́рь вся́кая Го́спода, и превозно́сит во вся́ ве́ки.
Дае́ши пода́тельне я́ко Благоде́тель да́р бла́гости, Тебе́ пою́щым Уте́шителю: благи́х бо пода́телен еси́, и бла́гости пучи́на. Те́м воспева́юще воспое́м: да благослови́т тва́рь вся́кая Го́спода, и превозно́сит во вся́ ве́ки.
<Сла́ва:>
Госпо́дь животворя́щь е́сть Ду́х, самодви́жимь, самовла́стен, разделя́я я́коже хо́щет даро́в раздая́ния, самовлады́чен, самоповели́телен, безнача́лен. Те́м воспева́юще воспои́м: да благослови́т тва́рь вся́кая Го́спода, и превозно́сит во вся́ ве́ки.
<И ны́не: Богоро́дичен:>
Кто́ Твоему́ премно́жеству благоутро́бия не диви́тся, Безнача́льне Сло́ве? На́с бо ра́ди обнища́л еси́ бога́т сы́й, и во чре́ве Де́вы святы́я всели́лся еси́. Те́м воспева́юще воспои́м: да благослови́т тва́рь вся́кая Го́спода, и превозно́сит во вся́ ве́ки.
<Пе́снь 9.>
<Ирмо́с:> Ра́дуйся де́вственная похвало́, ра́дуйся Ма́ти Пречи́стая, Ю́же вся́ тва́рь боже́ственными пе́сньми велича́ем.
Се́ к на́м Уте́шителя ино́го низпосла́л еси́, единосу́щна Тебе́ Сло́ве, и Отцу́ Твоему́ сопресто́льна.
Спаси́ от искуше́ния Уте́шителю, Бо́га му́дрствующыя Тя́, и славосло́вящыя твое́ преве́чное бытие́.
<Сла́ва:>
Прииди́ к на́м Уте́шителю, Твоего́ утеше́ния исполня́яй, сла́вою Твое́ю неизрече́нною богосло́вящыя.
<И ны́не: Богоро́дичен:>
Неве́сто Бо́жия Всенепоро́чная, славосло́вящыя Тя́ и чту́щыя досто́йно, изба́ви о искуше́ний моли́твами Твои́ми.
<Вме́сто Досто́йно: пое́м ирмо́с то́йже.> <По трисвято́м конда́к пра́здника.>
=  Понедельник
<В понеде́льник свята́го ду́ха, на полуно́щнице>
<По 1-м трисвято́м глаго́лем тропа́рь пра́здника. По 2-м трисвято́м глаго́лем конда́к пра́здника.> Го́споди поми́луй. <12. И отпу́ст. Моли́твы же за упоко́й не глаго́лем.>
==  На У́трени
На Бо́г Госпо́дь: <тропа́рь пра́здника три́жды.>
<По 1-м стихосло́вии, седа́лен, гла́с 4.>
<Подо́бен:> Удиви́ся Ио́сиф:
Попра́зднственный ве́рнии, и коне́чный пра́здник, пра́зднуим све́тло, се́й е́сть Пятдеся́тница, обеща́ния исполне́ние и предложе́ния: в се́й бо о́гнь Уте́шителев сни́де на зе́млю, я́ко в ви́де язы́к, и ученики́ просвети́, и сия́ неботаи́нники показа́. Све́т прии́де Уте́шителя, и ми́р просвети́. <[Два́жды.]>
<По 2-й кафи́сме седа́лен, гла́с и подо́бен то́йже:>
Ду́ха исто́чник прише́д на зе́млю, во о́гненныя ре́ки разделя́яся мы́сленно, апо́столы ороша́ше просвеща́я: и бы́сть и́м о́блак ороша́яй о́гнь, просвеща́яй те́х и одождя́яй пла́мень, и́миже мы́ прия́хом благода́ть, огне́м же и водо́ю. све́т прии́де уте́шителя, и ми́р просвети́. <[Два́жды.]>
<Та́же о́ба кано́на пра́здника: 7-го гла́са, со ирмосо́м на 8: и 4-го гла́са, со ирмосо́м на 6. Катава́сиа:> Боже́ственным покрове́н:о́ба ли́ка вку́пе.
<По 3-й пе́сни, седа́лен, гла́с 8. Подо́бен:> Прему́дрости сло́ва:
Всесвяты́й Ду́х, ны́не соше́д на апо́столы ви́дом о́гненным, у́жасом испо́лни язы́ков собра́ния: язы́ки бо глаго́лющих о́гненными Человеколю́бче, свою́ ки́йждо бесе́ду слы́шаше. Те́мже и чу́до неве́рным, я́ко пия́нство, ве́рным же спаси́тельное вои́стинну познава́шеся. Сего́ ра́ди сла́вим держа́ву Твою́ Христе́ Бо́же, прегреше́ний оставле́ния прося́ще, низпосла́ти бога́тно рабо́м Твои́м. <[Два́жды.]>
<По 6-й пе́сни, конда́к и и́кос, пра́здника.>
<Синакса́рий в пнельник по пятдеся́тнице, си́есть, свята́го ду́ха.>
<Стихи́:> Вся́кое дыха́ние просла́ви ду́ха Госпо́дня:
И́мже лука́вых духо́в всу́е де́рзости.
<Честне́йшую: не пое́м:>
<По 9-й пе́сни ексапостила́рий пра́здника два́жды: други́й еди́ножды.>
<На хвали́тех:> Вся́кое дыха́ние: <поста́вим стихи́ 4. И пое́м стихи́ры самогла́сны, гла́с 2:>
Во проро́цех возвести́л еси́ на́м пу́ть спасе́ния, и во апо́столех возсия́ Спа́се на́ш благода́ть Ду́ха Твоего́. Ты́ еси Бо́г пе́рвый, Ты́ и по си́х, и во ве́ки Ты́ еси Бо́г на́ш.
Во дво́рех Твои́х воспою́ Тя Спа́са ми́ра, и прекло́нь коле́на поклоню́ся Твое́й непобеди́мей си́ле, ве́чер, и у́тро, и полу́дне, и на вся́кое вре́мя благословлю́ Тя Го́споди.
Во дво́рех Твои́х Го́споди, ве́рнии коле́на ду́ш и теле́с прекло́нше, воспева́ем Тя́ безнача́льнаго Отца́, и собезнача́льнаго сы́на, и соприсносу́щнаго и Пресвята́го Ду́ха, просвеща́ющаго и освяща́ющаго ду́ши на́шя.
<Сла́ва, и ны́не: гла́с 8:>
Язы́цы иногда́ размеси́шася де́рзости ра́ди столпотворе́ния: язы́цы же ны́не умудри́шася сла́вы ра́ди богове́дения. Та́мо осуди́ нечести́выя погреше́нием: зде́ просвети́л е́сть Христо́с ры́бари Ду́хом. Тогда́ упраздни́ся безгла́сие к муче́нию: ны́не обновля́ется согла́сие ко спасе́нию ду́ш на́ших.
<Славосло́вие вели́кое. Тропа́рь пра́здника, ектении́. И отпу́ст глаго́лем пра́здника:> И́же в ви́де о́гненных язы́к: <и ча́с 1-й.>
<На литурги́и изъобрази́тельная. И от кано́на пра́здника, пе́снь 3-я и 6-я. Та́же иере́й, или́ диа́кон:> Прему́дрость, про́сти. <И вхо́дное:> Вознеси́ся Го́споди си́лою Твое́ю, воспое́м и пое́м си́лы Твоя́. <Тропа́рь, гла́с 8:> Благослове́н еси́ Христе́ Бо́же на́ш: <Сла́ва, и ны́не, конда́к, гла́с, 8.> Егда́ снизше́д: <Трисвято́е.> <Проки́мен Апо́стола, гла́с 6:> Спаси́ Го́споди лю́ди Твоя́, и благослови́ достоя́ние Твое́. <Сти́х:> К Тебе́ Го́споди воззову́, Бо́же мо́й, да не премолчи́ши от мене́. <Апо́стол ко ефесе́ем, зача́ло 229:> Я́ко ча́да све́та ходи́те: <Аллилу́иа, гла́с 2:> Поми́луй мя́ Бо́же, по вели́цей ми́лости Твое́й. <Сти́х:> Не отве́ржи мене́ от лица́ Твоего́ и Ду́ха Твоего́ Свята́го не отими́ от мене́. <Ева́нглие от Матфе́а, зача́ло 75:> Блюди́те, да не пре́зрите еди́наго от ма́лых: <Прича́стный:> Ду́х Тво́й Благи́й наста́вит мя́ на зе́млю пра́ву. Аллилу́иа. <Три́жды.>
<[зри́]> <Ве́домо же бу́ди, я́ко седми́ца сия́ Святы́я Пентико́стии разреша́ема е́сть на сы́р, ры́бы, вино́ и еле́й.>
<Оставля́ются же и междоча́сия часо́в, и и́же в Повече́риах пева́емый кано́н пресвяты́я Богоро́дицы.>
==  В понеде́льник ве́чера
<На> Го́споди воззва́х: <поста́вим стихо́в, 6: и пое́м стихи́ры подо́бны, гла́с 1. Подо́бен:> Небе́сных чино́в:
Ны́не обновля́ются язы́цы вели́чии Бо́жиими, иновеща́нными словесы́, я́ко в ви́де о́гненном, во увере́ние все́х су́щих на земли́, пове́дати ясне́йши, ны́не зна́мение язы́ком вои́стинну спасе́ние прише́л еси́.
Ю́же низпосла́ти обеща́л еси́ ученико́м Твои́м Христе́ с высоты́ си́лу, испо́лнивый, посыла́еши Свята́го Твоего́ Ду́ха, показа́вый на́м, я́ко Ты́ еси́ и́стина, и на тя́ упова́ющии бла́же, вои́стинну не посрамля́ются.
Предъобеща́ние Испо́лнивый, Твоего́ Уте́шителя, я́ко во о́гненных язы́цех посла́л еси́ ми́ру, все́х грехи́ боже́ственным огне́м слия́ти, и да́ти на́м е́же к нему́ обще́ние и́стинное, ве́рно богосло́вящым его́.
<И Мине́и, 3. Сла́ва, и ны́не: гла́с 1:>
Пятдеся́тницу пра́зднуим, и ду́ха прише́ствие, и предложе́ние обеща́ния, и наде́жды исполне́ние, и та́инство ели́ко, я́ко вели́ко же и че́стно. Те́мже вопие́м Ти́: соде́телю все́х, Го́споди сла́ва Тебе́.
<На стихо́вне стихи́ры, гла́с 2.>
<Подо́бен:> До́ме Евфра́фов:
Де́лом ученико́м, я́коже обеща́л еси́ сло́ве, посла́л еси́ боже́ственнаго и Свята́го Твоего́ Ду́ха, и сия́ просвети́л еси́.
<Сти́х:> Се́рдце чи́сто сози́жди во мне́ бо́же:
Внеза́пу с небесе́ апо́столы вся́ боже́ственнаго уте́шителя си́ла, всему́дры и богосло́вны показа́.
<Сти́х:> Не отве́ржи мене́ от лица́ Твоего́:
Ро́д иноро́дных, слы́шаще недоумева́хуся, язы́ки свои́ми, боже́ственныя апо́столы, Тро́ицу велича́ющыя.
<Сла́ва, и ны́не: гла́с 1:>
Язы́ками иноро́дных обнови́л еси́ Христе́, Твоя́ ученики́, да те́ми Тя́ пропове́дят безсме́ртнаго Сло́ва и Бо́га, подаю́щаго душа́м на́шым ве́лию ми́лость.
=  Вторник
==  Во вто́рник на У́трени
<По 1-м стихосло́вии седа́лен, гла́с 1.>
<Подо́бен:> Гро́б тво́й:
Счиня́ю, своспева́ю, ссла́влю, спочита́ю Отцу́ и Сы́ну ду́ха всесвята́го, соединя́я божество́м, разделя́я сво́йствы: си́це бо се́й Христо́вы Апо́столы ны́не оде́яв, во все́м ми́ре пропове́дати упрему́дри.
<Сла́ва, и ны́не: то́йже.>
<По 2-м стихосло́вии седа́лен, гла́с 4.>
<Подо́бен:> Ско́ро предвари́:
Христо́вы ученики́ ду́ха благода́ть, стра́шно с небесе́ соше́дши в ви́де о́гненном, просвети́, и свети́льники показа́ возвеща́ющыя Святы́я Тро́ицы еди́ну си́лу, и госпо́дьство еди́но, е́же ве́рою сла́вим.
<Сла́ва, и ны́не: то́йже.> 
<Псало́м 50. И кано́н пра́здника 7-го гла́са, со ирмосы́ на 8: и мине́и на 4. Конда́к, и ексапостила́рий пра́здника.>
<На стихо́вне стихи́ры, гла́с 2.>
<Подо́бен:> До́ме Евфра́фов:
Заре́ю богонача́льною у́м просвети́вше, ученицы́ твои́ сло́ве, су́щественно Ду́ха Свята́го прия́ша.
<Сти́х:> Се́рдце чи́сто сози́жди во мне́ Бо́же:
Язы́цы со огне́м, с высоты́ ви́дими бы́вше, на апо́столы снидо́ша, разделя́еми, просвеща́юще, не опаля́юще.
<Сти́х:> Не отве́ржи мене́ от лица́ Твоего́:
Свы́ше к на́м Уте́шителю прише́д, я́ко пре́жде Апо́столом, освяти́ и спаси́, Тя́ Бо́га пропове́дающыя.
<Сла́ва и ны́не: гла́с 1:>
Вся́ подае́т Ду́х Святы́й, то́чит проро́чествия, свяще́нники соверша́ет, некни́жныя му́дрости научи́, ры́бари богосло́вцы показа́, ве́сь собира́ет собо́р церко́вный: единосу́щне и сопресто́льне Отцу́ и Сы́ну, Уте́шителю сла́ва Тебе́.
<На Литурги́и блаже́нна от кано́на пра́здника, обои́х творцо́в пе́снь 1-я, на 6.>
==  Во вто́рник ве́чера
<На> Го́споди воззва́х: <поста́вим стихо́в 6. И пое́м стихи́ры подо́бны, гла́с 1.>
<Подо́бен:> Небе́сных чино́в:
Я́ко сра́сленно, я́ко сво́йственно слове́сным небесе́м, огнеобра́зными язы́ки возвеща́ти язы́ком сла́ву Бо́га, огне́м небеса́ украси́вшаго, и озари́вшаго ми́р чу́вственный, с Сы́ном же и Ду́хом.
В Сио́не собра́нным ученико́м Христо́вым, я́коже обеща́ние, Ду́х Святы́й на сия́ прише́д ви́дом о́гненным, огнедохнове́нны я́ показа́, веща́нии та́йными уче́ния тро́ическая вити́йствующыя.
Небокова́нныя мечи́, свяще́нныя ученики́, Свяще́нный Ду́х прише́д соверши́: зе́млю освяти́ша Бо́гу Творцу́, несвяще́нныя посе́кше, я́ко исче́знути ору́жием лука́ваго, и спасти́ся душа́м на́шым.
<И Мине́и, 3. Сла́ва, и ны́не: гла́с 2:>
Ви́дехом све́т и́стинный, прия́хом Ду́ха Небе́снаго, обрето́хом ве́ру и́стинную, неразде́льней Тро́ице покла́няемся: та́ бо на́с спасла́ е́сть.
<На стихо́вне стихи́ры подо́бны, гла́с 4.>
<Подо́бен:> Да́л еси́ зна́мение:
Дне́сь на́йде Пресвята́го Твоего́ Ду́ха де́йствие Го́споди на апо́столы Твоя́, и прему́дры показа́в богове́дением, и испо́лни я́ блаже́ннаго уче́ния Твоего́. Те́мже Твое́ спаси́тельное смотре́ние сла́вим, Иису́се Всеси́льне, Спа́се ду́ш на́ших.
<Сти́х:> Се́рдце чи́сто сози́жди во мне́ Бо́же:
Дне́сь Ду́х тво́й всеси́льный влады́ко, от отца́ посыла́ется, тебе́ единосу́щный, во о́гненных язы́цех, подая́ти же вели́чия Твоя́ глаго́лати, апо́столы твоя́ устро́и. Те́мже спаси́тельное твое́ смотре́ние сла́вим, Иису́се всеси́льне, Спа́се ду́ш на́ших.
<Сти́х:> Не отве́ржи мене́ от лица́ Твоего́:
Дне́сь излия́л еси́ уте́шителя Твоего́ ду́ха, Спа́се, дарова́ния, пода́в челове́ческому естеству́ проро́чествовати, я́коже ре́кл еси́ сло́ве, и тро́ице покланя́тися неразде́льно снаказа́л еси́. Те́мже твое́ спаси́тельное смотре́ние сла́вим, Иису́се всеси́льне, Спа́се ду́ш на́ших.
<Сла́ва и ны́не: гла́с 6.>
Го́споди, Свята́го Ду́ха наше́ствие, апо́столы Твоя́ испо́лнившее, ины́ми язы́ки глаго́лати устро́и: те́мже пресла́вное, неве́рным у́бо пия́нство мня́шеся, ве́рным же хода́тайственно спасе́ния. Его́же сия́ния и на́с сподо́би, мо́лим Ти ся человеколю́бче.
<Та́же, Ны́не отпуща́еши: тропа́рь, и отпу́ст.>
=  Среда
==  В сре́ду на У́трени
<На> Бо́г Госпо́дь: <тропа́рь пра́здника три́жды.>
<По 1-й кафи́сме седа́лен, гла́с 5.>
<Подо́бен:> Собезнача́льное:
Духо́вная благода́ть, прише́дши от ни́щих лове́ц апо́стол Твои́х, просвети́ Христе́ прему́дрыя и кня́зи: и́хже уче́нием и мы́ пятдеся́тницы пра́здник све́тлый при́сно соверша́ем, со Отце́м Тебе́ пою́ще и боже́ственным ду́хом.
<Сла́ва, и ны́не: то́йже.>
<По 2-й кафи́сме седа́лен, гла́с 8.>
<Подо́бен:> Прему́дрости:
Всесвяты́й Ду́х ны́не соше́д на апо́столы ви́дом огня́, у́жасом испо́лни язы́к собра́ния: язы́ки бо о́гненными Человеколю́бче глаго́лющым, свою́ ки́йждо бесе́ду слы́шаше. Те́мже и чу́до неве́рным, я́ко пия́нство, ве́рным же спасе́ние вои́стинну познава́шеся: сего́ ра́ди сла́вим держа́ву Твою́ Христе́ Бо́же, прегреше́ний оставле́ния прося́ще, низпосла́ти бога́тно рабо́м Твои́м.
<Сла́ва, и ны́не: то́йже:>
<Кано́н пра́здника, и мине́и. По 9-й пе́сни, ексапостила́рий пра́здника.>
<На стихо́вне стихи́ры, гла́с 2.>
<Подо́бен:> До́ме Евфра́фов:
Свы́ше к на́м Уте́шителю прише́дый, я́коже пе́рвее ко апо́столом, освяти́ и спаси́ тебе́ бо́га пропове́дающих.
<Сти́х:> Се́рдце чи́сто сози́жди во мне́ Бо́же:
Внеза́пу с небесе́, Апо́столы вся́, Боже́ственнаго Уте́шителя си́ла, всему́дры и богосло́вцы показа́.
<Сти́х:> Не отве́ржи мене́ от лица́ Твоего́:
Заре́ю богонача́льною у́м просвети́вше, ученицы́ твои́ сло́ве, су́щественно Ду́х Святы́й прия́ша.
<Сла́ва, и ны́не: гла́с 6:>
Царю́ Небе́сный, Уте́шителю, Ду́ше и́стины, И́же везде́ сы́й, и вся́ исполня́яй, Сокро́вище благи́х, и жи́зни Пода́телю, прииди́ и всели́ся в ны́, и очи́сти ны́ от вся́кия скве́рны, и спаси́ Бла́же ду́шы на́шя.
<Та́же ча́с 1-й. И отпу́ст.>
<На Литурги́и блаже́нна от кано́на пра́здника, обои́х творцо́в пе́снь 4-я, на 6.> 
==  В ту́ же сре́ду пятдеся́тную ве́чера
<На> Го́споди воззва́х: <поста́вим стихо́в, 6: пра́здника 3, и Мине́и 3: Стихи́ры пра́здника, гла́с 4.>
<Подо́бен:> Зва́нный свы́ше:
Се́ де́нь ра́дости и весе́лия, свы́ше яви́ся свяще́нным ученико́м Ду́х Святы́й дне́сь, о́гненным ви́дом от отца́, и все́х просвети́: сказа́тели яви́ ры́бари мудрецы́, я́коже Лука́ написа́ богогла́сный, ду́хом ну́жным исполня́яй вся́ческая. Те́мже ве́рою дивя́щеся, восхваля́ем Христа́ Бо́га на́шего мно́гую ми́лость, и кра́йнее снизше́ствие.
Пятдеся́тницу пра́зднуим святу́ю, и Ду́ха си́лу, и и́стинную ра́дость, боже́ственныя наде́жди соверше́ние, и та́инства е́же от ве́ка яви́вшагося на́м. Те́мже и вопие́м Ти́: Соде́телю все́х, не отими́ Ду́ха Твоего́ от на́с сло́ве, но с небесе́ спа́се посли́, моли́твами святы́х и всесла́вных честны́х Апо́стол Твои́х, ми́р пода́ждь душа́м на́шым, мо́лимся.
Небеса́ одушевле́нная пове́дают дне́сь Спа́сова вели́чия, и ве́сь ми́р проидо́ша, я́сно пропове́дати Уте́шителеву боже́ственную си́лу, и просвети́ша всю́ тва́рь уче́ньми, е́же воспева́ти нераздели́мую Тро́ицу еди́ну, в три́ ли́ца неслия́нну. Те́мже ве́рою пра́зднуем Свята́го Ду́ха прише́ствие, свы́ше яви́вшееся, и просвеща́ющее концы́.
<Сла́ва и ны́не, гла́с 7:>
Уте́шителя иму́ще ко Отцу́ Христа́ Бо́га, уте́шителю ино́му прише́дшему к на́м на зе́млю дне́сь, ду́ху свято́му ве́рою поклони́мся.
<Та́же:> Све́те ти́хий:
<На стихо́вне стихи́ры, гла́с 1.>
<Подо́бен:> Прехва́льнии му́ченицы:
Ду́ха Свята́го, от отца́ исходя́щаго, и в сы́не прославля́емаго, и́мже и но́сятся и держа́тся вся́, и живото́м содержа́тся, и живу́т, и пребыва́ют, и спаса́ются, богосло́вим: непостижи́мый уте́шителю, ми́р ми́рови твоему́ да́руй.
Сти́х: Се́рдце чи́сто сози́жди во мне́ бо́же:
Ду́х Святы́й, исто́чник вся́кия бла́гости, су́щественне прии́де, земны́я концы́ небе́сною си́лою, Апо́стол ра́ди испо́лнити, и боже́ственною бла́гостию. Тому́ возопии́м: несказа́нный уте́шителю, ми́р ми́рови Твоему́ да́руй.
<Сти́х:> Не отве́ржи мене́ от лица́ твоего́:
Ду́х Святы́й Бо́г, сра́слен и сопресто́лен Отцу́ и Сло́ву познава́ется, Све́т пресоверше́нный от Све́та просия́вый, от безнача́льнаго соверше́ннаго Отца́, и сы́ном происходя́й. Тому́ возопии́м: жизнода́вче уте́шителю, ми́р ми́рови Твоему́ да́руй.
<Сла́ва, и ны́не, гла́с 8:>
Егда́ Ду́ха Твоего́ посла́л еси́ Го́споди, седя́щым апо́столом, тогда́ евре́йския де́ти зря́ще ужаса́хуся у́жасом: слы́шаху бо я́ веща́ющя ины́ми стра́нными язы́ки, я́коже Ду́х подава́ше и́м. Неве́жди бо су́ще умудри́шася, и язы́ки в ве́ру улови́вше, боже́ственная вети́йствоваху. Те́мже и мы́ вопие́м Ти́: и́же на земли́ явле́йся, и от пре́лести спасы́й на́с, Го́споди сла́ва Тебе́.
<Та́же:> Ны́не отпуща́еши: <тропа́рь. И отпу́ст.>
=  Четверг
==  В четверто́к пятдеся́тныя недели, на У́трени
<На> Бо́г Госпо́дь: <тропа́рь пра́здника, три́жды. По 1-й кафи́сме седа́лен, гла́с 8.>
<Подо́бен:> Гро́б тво́й:
Се́ проро́ческая исполня́ются прорече́ния, сия́ бо заря́ми примра́чными покры́вый, в бу́дущих явле́ние, я́ко Бо́г уте́шитель, ны́не излия́ся Апо́столом бога́тно, те́ми же и ве́рно покланя́ющымся тро́ице несозда́нней.
<Сла́ва, и ны́не: то́йже.>
<По 2-й кафи́сме седа́лен, гла́с 8.>
<Подо́бен:> Повеле́нное та́йно:
Спа́совы рачи́телие ра́дости испо́лнишася, и дерзнове́ние прия́ша пре́жде боя́щиися, я́ко Ду́х святы́й дне́сь свы́ше сни́де на до́м учени́ческий, и и́н ина́я глаго́лаше к лю́дем: язы́цы бо разсе́яшася, ви́дими я́ко о́гнь, и си́х не опали́, но па́че ороси́.
<Сла́ва, и ны́не: то́йже.>
<Кано́н пра́здника, гла́с 7, со ирмосо́м на 8. И свята́го в Мине́и на 4. По 9-й пе́сни, ексапостила́рий пра́здника, два́жды.>
<На стихо́вне стихи́ры, гла́с 6.>
<Подо́бен:> Тридне́вно:
Ду́х всесвяты́й, Отцу́ единосу́щен и Сло́ву, наше́д на ученики́, о́гненны бре́нныя соде́ла язы́ки, просвеща́яй боже́ственною благода́тию.
<Сти́х:> Се́рдце чи́сто сози́жди во мне́ Бо́же:
Ду́х всесвяты́й обнови́ в на́с Бо́же, его́же дре́вле посла́л еси́ ученико́м Твои́м ще́дре, укрепи́л еси́ испо́лнити в ми́ре Твоя́ спаси́тельная хоте́ния.
<Сти́х:> Не отве́ржи мене́ от лица́ Твоего́:
Глаго́лавый во проро́цех иногда́ уте́шителю, соде́лал еси́ ны́не небеса́, веща́ющыя сла́ву Бо́жию, боже́ственныя Апо́столы: и́миже пода́ждь на́м очище́ние и ве́лию ми́лость.
<Сла́ва, и ны́не: гла́с 2:>
Во дво́рех Твои́х Го́споди, ве́рнии коле́на ду́ш и теле́с прекло́нше, воспева́ем Тя́ безнача́льнаго Отца́, и собезнача́льнаго Сы́на, и соприсносу́щнаго и пресвята́го Ду́ха, просвеща́ющаго и освяща́ющаго ду́шы на́шя.
<Та́же ча́с 1-й. И отпу́ст.>
<На Литурги́и блаже́нна от кано́на пра́здника, обои́х творцо́в пе́снь 5-я, на 6.>
==  В четверто́к ве́чера
<На> Го́споди воззва́х: <поста́вим стихо́в 6: пра́здника 3, и мине́и, 3.>
<Стихи́ры пра́здника, гла́с 4.>
<Подо́бен:> Да́л еси́ зна́мение:
Дне́сь на́йде пресвята́го Твоего́ Ду́ха де́йствие Го́споди на апо́столы Твоя́, и прему́дры показа́в богове́дением, испо́лни я́ блаже́ннаго уче́ния Твоего́. Те́мже Твое́ спаси́тельное смотре́ние сла́вим, Иису́се всеси́льне, Спа́се ду́ш на́ших.
Дне́сь ду́х Тво́й всеси́льный Влады́ко, от Отца́ посыла́ется, Тебе́ единосу́щный, во о́гненных язы́цех, подая́ти же вели́чия Твоя́ глаго́лати Апо́столы Твоя́ устро́и. Те́мже спаси́тельное Твое́ смотре́ние сла́вим, Иису́се всеси́льне, Спа́се ду́ш на́ших.
Дне́сь излия́л еси́ уте́шителя Твоего́ Ду́ха, Спа́се, дарова́ния, пода́в челове́ческому естеству́ проро́чествовати, я́коже ре́кл еси́ Сло́ве, и Тро́ице покланя́тися неразде́льно наказа́л еси́. Те́мже Твое́ спаси́тельное смотре́ние сла́вим, Иису́се всеси́льне, Спа́се ду́ш на́ших.
<Сла́ва, и ны́не: гла́с 2:>
Тро́ицу единосу́щную песносло́вим, Отца́ и Сы́на, со Святы́м Ду́хом: сию́ бо пропове́даша вси́ проро́цы, и апо́столи с му́ченики.
<Та́же: Све́те ти́хий:>
<На стихо́вне стихи́ры, гла́с 1.>
<Подо́бен:> Небе́сных чино́в:
Моисе́й на горе́ су́щаго огне́м ви́де, но и Богови́дцем и му́дрым апо́столом, Ду́х огнезра́чно схо́дит ны́не, а́ки я́вственно просвеща́я, я́коже еди́н Бо́г глаго́лавый тогда́, и ны́не в то́ждестве естества́.
<Сти́х:> Се́рдце чи́сто сози́жди во мне́ Бо́же:
Огнезра́чными язы́ки богоглаго́ливии, к воде́ креще́ния Боже́ственнаго зову́ще, ри́торов бля́ди безбо́жных огне́м Ду́ха попали́ша: но просвети́ Уте́шителю, и на́с ве́рно богосло́вящих Тя́.
<Сти́х:> Не отве́ржи мене́ от лица́ Твоего́:
И и́же в веществе́ Бо́же мо́й Тебе́ послужи́вшыя прие́мшыя дебе́лость вещества́ неизрече́нно, я́коже дре́вле невеще́ственных огне́м новотвори́ши пла́менныя ду́ха, я́ко многопева́емь еси́, я́ко чу́ден в де́лех Твои́х Человеколю́бче.
<Сла́ва и ны́не: гла́с 6:>
Уте́шителя иму́ще ко Отцу́ Христа́ Бо́га, Уте́шителю ино́му прише́дшу к на́м на зе́млю дне́сь, Ду́ху Свято́му ве́рою поклони́мся.
<Та́же:> Ны́не отпуща́еши: <тропа́рь пра́здника, и отпу́ст.>
=  Пятница
==  В пято́к пятдеся́тныя неде́ли на У́трени
На Бо́г Госпо́дь: <тропа́рь пра́здника, три́жды. По 1-й кафи́сме седа́лен, гла́с 1.>
<Подо́бен:> Гро́б тво́й:
Се́ проро́ческая исполня́ются прорече́ния, сия́ бо заря́ми примра́чными покры́вый, в бу́дущих явле́ние, я́ко Бо́г Уте́шитель, ны́не излия́ся апо́столом бога́тно, те́ми же и ве́рно покланя́ющымся Тро́ице несозда́нней.
<Сла́ва, и ны́не: то́йже.>
<По 2-й кафи́сме седа́лен, гла́с 8.>
<Подо́бен:> Прему́дрости:
Всесвяты́й Ду́х ны́не соше́д на апо́столы ви́дом огня́, у́жасом испо́лни язы́к собра́ния: язы́ки бо о́гненными Человеколю́бче глаго́лющым, свою́ ки́йждо бесе́ду слы́шаше. Те́мже и чу́до неве́рным, я́ко пия́нство, ве́рным же спасе́ние вои́стинну познава́шеся: сего́ ра́ди сла́вим держа́ву Твою́ Христе́ Бо́же, прегреше́ний оставле́ния прося́ще, низпосла́ти бога́тно рабо́м Твои́м.
<Сла́ва, и ны́не: то́йже.>
<Кано́н пра́здника, гла́с 4, со ирмосо́м на 8. И свята́го на 4. По 9-й пе́сни ексапостила́рий пра́здника два́жды.>
<На стихо́вне стихи́ры, гла́с 6.>
<Подо́бен:> Тридне́вен:
Ду́ху Всесвято́му, со Отце́м пева́емому, и с Сы́ном же, воспои́м ве́рнии, кла́няющеся непреста́нно: Тро́ицу пресвяту́ю Бо́га лю́дие славосло́вим.
<Сти́х:> Се́рдце чи́сто сози́жди во мне́ Бо́же:
Тебе́ Ду́ха Уте́шителя ве́рно восхва́лим, со свяще́нными и боже́ственными апо́столы: в тре́тий бо ча́с, я́коже обеща́, Тебе́ от Отца́ све́тов посла́ Христо́с.
<Сти́х:> Не отве́ржи мене́ от лица́ Твоего́:
Тро́ице Свята́я, сла́ва Тебе́, в пе́снех покланя́юся тро́ически, Отцу́, и Ду́ху пра́вому, с Сы́ном: и поя́ Тебе́ Тро́ице боже́ственне, достодо́лжно ве́рно почита́ю.
<Сла́ва, и ны́не: гла́с 8:>
Егда́ ду́ха Твоего́ посла́л еси́ Го́споди, седя́щым апо́столом, тогда́ евре́йския де́ти зря́ще ужаса́хуся у́жасом: слы́шаху бо я́ веща́ющя ины́ми стра́нными язы́ки, я́коже Ду́х подава́ше и́м. Неве́жди бо су́ще умудри́шася, и язы́ки в ве́ру улови́вше, боже́ственная вети́йствоваху. Те́мже и мы́ вопие́м Ти́: и́же на земли́ явле́йся, и от пре́лести спасы́й на́с, Го́споди сла́ва Тебе́.
<Та́же, ча́с пе́рвый. И отпу́ст.>
<На литурги́и блаже́нна от кано́на пра́здника, пе́снь 7-я и 8-я на 6.> 
==  В пято́к ве́чера
<кафи́сма рядова́я. На> Го́споди воззва́х: <стихи́ры, и слу́жба вся́ пра́здника, кроме́ пареми́й и вхо́да, я́коже указа́ся на отда́ние вознесе́ния Христо́ва.>
<Та́кожде и в сию́> 
=  Суббота
==  Суббо́ту 8-ю на У́трени
<слу́жба вся́ пра́здника, кроме́ полиеле́а, и степе́нны и ева́нглиа: то́чию на у́трени кано́н пра́здника со ирмосо́м на 8: ирмо́с по два́жды. Други́й кано́н пра́здника со ирмосо́м на 6: ирмо́с по два́жды. Катава́сиа, ирмо́с 2-го кано́на: Боже́ственным покрове́н: о́ба ли́ка вку́пе. Славосло́вие вели́кое, и ектении́ и отпу́ст. На отпу́сте помина́ет иере́й свята́го, его́же е́сть де́нь. И ча́с пе́рвый. На часе́х тропа́рь и конда́к пра́здника. И коне́чный отпу́ст.>
На литурги́и: Блаже́нна пра́здника, пе́снь 9-я обои́х кано́нов, на 8. По вхо́де тропа́рь пра́здника: Сла́ва, и ны́не: конда́к. Трисвято́е, проки́мен, и аллилу́иа пра́здника. Апо́стол дне́, к ри́мляном, зача́ло 79: Па́вел ра́б Иису́с Христо́в: Ева́нглие Матфе́а, зача́ло 15: Прося́щему у тебе́ да́й: Прича́стен пра́здника: Ду́х тво́й благи́й наста́вит мя́ на зе́млю пра́ву:
=  Воскресенье (Неделя всех святых)
==  Неде́ля все́х святы́х, в суббо́ту ве́чера, на ма́лей вече́рни,
<На> Го́споди воззва́х: <поста́вим стихи́ 4. И пое́м стихи́ры воскре́сны, 4, гла́с 8:>
Вече́рнюю пе́снь: Го́споди, Го́споди, не отве́ржи: Ра́дуйся Сио́не: Е́же от Бо́га отца́ сло́во: <Сла́ва: гла́с 6:> Му́чеников Боже́ственный ли́к: [Ищи́ си́х все́х на вели́цей вече́рни]
<И ны́не: Богоро́дичен догма́тик, гла́с 8:>
Ка́ко Тя́ ублажи́м Богоро́дице? Ка́ко же воспое́м Преблагослове́нная, непостижи́мое та́инство рожде́ния Твоего́? Веко́в бо Творе́ц, и на́шего Соде́тель естества́, Сво́й о́браз уще́дрив, низведе́ Самого́ Себе́ во истоща́ние неизсле́димое: сы́й в невеще́ственных не́дрех О́тчих, во утро́бе Твое́й Чи́стая, всели́ся, и пло́ть непрело́жно бы́сть, от Тебе́ Неискусобра́чная, пребы́в у́бо е́же бе́ естество́м Бо́г. Те́мже Ему́ покланя́емся Бо́гу соверше́нну, и Челове́ку соверше́нну, Тому́ во обое́м зра́це: и́бо о́ба естества́ в Не́м су́ть вои́стинну. Сугу́ба же вся́ пропове́дуем есте́ственная Его́ сво́йства, по сугу́бому существу́, два́ почита́юще де́йства и хоте́ния: единосу́щен бо сы́й Бо́гу и Отцу́, самовла́стно хо́щет и де́йствует я́ко Бо́г: единосу́щен же сы́й и на́м, самовла́стно хо́щет, и де́йствует я́ко Челове́к. Того́ моли́, Чи́стая, Всеблаже́нная, спасти́ся душа́м на́шым.
<На стихо́вне стихи́ра воскре́сна. Та́же богоро́дичны, подо́бны 3. Гла́с 8:> 
О пресла́внаго чудесе́!
<Сти́х:> Помяну́ и́мя твое́ во вся́ком ро́де и ро́де.
Ра́дуйся Богоро́дице всепе́тая. Ра́дуйся исто́чниче, жи́знь ве́рным источа́ющий. ра́дуйся все́х влады́чице, и госпоже́ тва́ри благослове́нная. ра́дуйся всенепоро́чная, препросла́вленная. ра́дуйся всепречи́стая. ра́дуйся пала́то. ра́дуйся боже́ственное селе́ние. ра́дуйся чи́стая. ра́дуйся ма́ти де́во. ра́дуйся богоневе́сто.
<Сти́х:> Слы́ши дщи́ и ви́ждь, и приклони́ у́хо твое́.
Ра́дуйся Богома́ти Пречи́стая. Ра́дуйся ве́рных наде́жде. Ра́дуйся ми́ра очище́ние. Ра́дуйся вся́кия ско́рби избавля́ющи рабы́ твоя́. Ра́дуйся челове́ков утеше́ние живоно́сное. Ра́дуйся заступле́ние. Ра́дуйся предсто́лпие призыва́ющым Тя́. Ра́дуйся Бо́жие Боже́ственное пребыва́ние, и горо́ свята́я.
<Сти́х:> Лицу́ твоему́ помо́лятся бога́тии лю́дстии.
Ра́дуйся Богоро́дице, Ма́ти Христо́ва. Ра́дуйся еди́на наде́жде, челове́ков заступле́ние. Ра́дуйся прибе́жище. ра́дуйся све́щниче све́та све́тлый. Ра́дуйся свеще́ освяще́нная. Ра́дуйся пала́то. Ра́дуйся раю́. Ра́дуйся боже́ственное селе́ние. Ра́дуйся исто́чниче, источа́ющь во́ды притека́ющым к Тебе́.
<Сла́ва, и ны́не: Богоро́дичен:>
Его́же не́бо не вмести́ Де́во Богоро́дице, во чре́ве Твое́м нетесноме́стно вмести́ся, и пребыла́ еси́ Чи́стая, сло́вом неизрече́нным, ничи́мже де́вству оскве́рншуся. Ты́ бо еди́на была́ еси́ в жена́х, и Ма́ти, и Де́ва: и Ты́ еди́на Пречи́стая воздои́ла еси́ Сы́на Живода́вца, и на объя́тиях Твои́х носи́ла еси́ недре́млющее о́ко. Но не оста́ви не́дра О́тча, я́коже пре́жде ве́к предбы́сть: но горе́ ве́сь Бо́г со а́нгелы, до́ле ве́сь из Тебе́ с челове́ки, и везде́ несказа́нно. Того́ моли́ Всесвята́я Влады́чице, спасти́ся правосла́вно Богоро́дицу Чи́стую испове́дающым Тя́.
<По Ны́не отпуща́еши: И по О́тче на́ш: тропа́рь воскре́сн. Сла́ва, и ны́не: богоро́дичен. Ектении́. И отпу́ст.>
<На вели́цей вече́рни>
<по обы́чном псалме́ пе́рвую кафи́сму всю́.>
<Стихи́ры воскре́сны, гла́с 8:>
Вече́рнюю пе́снь, и слове́сную слу́жбу, Тебе́ Христе́ прино́сим: я́ко благоволи́л еси́ поми́ловати на́с Воскре́снием.
Го́споди, Го́споди, не отве́ржи на́с от Твоего́ лица́: но благоволи́ поми́ловати на́с Воскре́снием.
Ра́дуйся, Сио́не Святы́й, ма́ти церкве́й, Бо́жие жили́ще, Ты́ бо прия́л еси́ пе́рвый, оставле́ние грехо́в, Воскре́снием.
Е́же от Бо́га Отца́ Сло́во, пре́жде ве́к Ро́ждшееся, в после́дняя же времена́, То́ежде от Неискусобра́чныя вопло́щшееся во́лею, распя́тие сме́ртное претерпе́: и дре́вле умерщвле́ннаго челове́ка спасе́ Свои́м Воскре́снием.
Е́же из ме́ртвых Твое́ Воскре́сние славосло́вим Христе́, и́мже свободи́л еси́ Ада́мский ро́д от а́дова мучи́тельства: и дарова́л еси́ ми́рови я́ко Бо́г жи́знь ве́чную, и ве́лию ми́лость.
Сла́ва Тебе́ Христе́ Спа́се, Сы́не Бо́жий Единоро́дный, пригвозди́выйся на Кресте́, и воскресы́й из гро́ба тридне́вен.
<Стихи́ры все́м святы́м, гла́с 6.>
<Подо́бен:> Всю́ отложи́вше:
Духо́внии вети́и, ученицы́ Спа́совы, Ду́ху орга́ни бы́вше ве́рою, разсе́яшася в концы́ земли́, честно́е пропове́дание правосла́вне се́юще: от ни́хже прозябо́ша боже́ственным земледе́лием, и благода́тию му́ченик во́инства, стра́сть честну́ю образу́ющя, многообра́зными раздробле́ний ра́нами и огне́м, и со дерзнове́нием мо́лятся о душа́х на́ших.
Огне́м воспаля́еми Госпо́дни любве́, огня́ презре́ша, и я́ко боже́ственное у́глие возжига́еми честни́и му́ченицы во Христе́, попали́ша хвра́стное ле́сти шата́ние: звере́й же загради́ша уста́ честны́м призыва́нием, и во главы́ усека́еми, посеко́ша врага́ вся́ ополче́ния, и крове́й пролива́юще пото́ки терпели́вно, Це́рковь напои́ша ве́рою просвеща́ему.
Со зверьми́ бра́вшеся, бие́ми мече́м, ноготьми́ растерза́еми, рука́ми оте́млеми, и му́чими тве́рдии му́ченицы, и огне́м веще́ственным неща́дно пали́ми, и пробода́еми, и соста́вы ссеца́еми, претерпе́ша тверде́йше: упокое́ние предви́деша бу́дущее, и нетле́нныя венцы́, и сла́ву Христа́, Ему́же со дерзнове́нием мо́лятся о душа́х на́ших.
Во все́х конце́х страда́вшыя ве́рно апо́столы, му́ченики, свяще́нники богому́дрыя, честны́х же́н свяще́нное стека́ние, свяще́нными пе́сньми по до́лгу восхва́лим, я́ко соедини́шася небе́сным земни́и, и страстьми́ безстра́стие благода́тию Христо́вою прия́ша: и ны́не я́ко зве́зды све́тлыя озаря́юще на́с, со дерзнове́нием мо́лятся о душа́х на́ших.
<Сла́ва: гла́с то́йже:>
Му́ченик боже́ственный ли́к, Це́ркви основа́ние, благове́стию сконча́ние, вы́ де́лом Спа́сова глаго́лания испо́лнисте: ва́ми бо врата́ а́дова на Це́рковь отве́рзшаяся заключи́шася, кро́ве ва́шея ли́тие и́дольския же́ртвы изсуши́, закла́ние ва́ше породи́ Церко́вное исполне́ние, безпло́тных удиви́сте, Бо́гу венцено́сцы предстоите́: Его́же непреста́нно моли́те о душа́х на́ших.
<И ны́не, Богоро́дичен, гла́с 8:>
Ца́рь Небе́сный за человеколю́бие на земли́ яви́ся, и с челове́ки поживе́: от Де́вы бо Чи́стыя пло́ть прие́мый, и из Нея́ проше́дый с восприя́тием: Еди́н е́сть Сы́н, сугу́б естество́м, но не Ипоста́сию. Те́мже соверше́нна Того́ Бо́га, и соверше́нна Челове́ка вои́стинну пропове́дающе, испове́дуем Христа́ Бо́га на́шего: Его́же моли́ Ма́ти Безневе́стная, поми́ловатися душа́м на́шым.
<Вхо́д. Све́те ти́хий: Проки́мен дне́:> Госпо́дь воцари́ся: <и чте́ния.> 
<Проро́чества Иса́иина чте́ние. [Глава́ 43.]>
Та́ко глаго́лет Госпо́дь: вси́ язы́цы собра́шася вку́пе, и соберу́тся кня́зи от ни́х. Кто́ возвести́т сия́? или́ я́же от нача́ла, кто́ слы́шана сотвори́т ва́м? Да приведу́т свиде́тели своя́, и оправдя́тся, и да услы́шат, и да реку́т и́стину. Бу́дите Ми́ свиде́тели, и А́з свиде́тель, глаго́лет Госпо́дь Бо́г, и о́трок его́же избра́х: да позна́ете, и ве́руете Ми́, и разуме́ете, я́ко А́з е́смь: пре́жде мене́ не бы́сть и́н Бо́г, и по мне́ не бу́дет. А́з е́смь Бо́г, и не́сть ра́зве мене́ спаса́яй. А́з возвести́х и спасо́х, уничижи́х, и не бе́ в ва́с чужди́й. Вы́ Мне́ свиде́тели, и А́з Госпо́дь Бо́г, и еще́ от нача́ла А́з е́смь, и не́сть от ру́к Мои́х избавля́яй: сотворю́, и кто́ отврати́т то́? Си́це глаго́лет Госпо́дь Бо́г, избавля́яй ва́с Святы́й Изра́илев.
<Прему́дрости Соломо́ни чте́ние. [Глава́ 3.]>
Пра́ведных ду́шы в руце́ Бо́жией, и не прико́снется и́х му́ка. Непщева́ни бы́ша во очесе́х безу́мных умре́ти, и вмени́ся озлобле́ние исхо́д и́х: И е́же от на́с ше́ствие сокруше́ние, они́ же су́ть в ми́ре. И́бо пред лице́м челове́ческим, а́ще и му́ку прии́мут, упова́ние и́х безсме́ртия испо́лнено: И в ма́ле нака́зани бы́вше, вели́кими благоде́тельствовани бу́дут: я́ко Бо́г искуси́ я́, и обре́те и́х досто́йны Себе́. Я́ко зла́то в горни́ле искуси́ и́х: и я́ко всепло́дие же́ртвенное прия́т я́. И во вре́мя посеще́ния и́х возсия́ют, и я́ко и́скры по сте́блию потеку́т. Су́дят язы́ком и облада́ют людьми́, и воцари́тся Госпо́дь в ни́х во ве́ки. Наде́ющиися На́нь разуме́ют и́стину, и ве́рнии в любви́ пребу́дут Ему́. Я́ко благода́ть и ми́лость в преподо́бных его́, и посеще́ние во избра́нных Его́.
<Прему́дрости Соломо́ни чте́ние. [Глава́ 5.]>
Пра́ведницы во ве́ки живу́т, и в Го́споде мзда их, попече́ние их у Вы́шняго. Сего́ ра́ди прии́мут ца́рствие благоле́пия, и вене́ц добро́ты от руки́ Госпо́дни: зане́ десни́цею покры́ет я́, и мы́шцею защити́т их. Прии́мет всеору́жие рве́ние Свое́, и вооружи́т тварь в месть враго́м. Облече́тся в броня́ пра́вды, и возложи́т шлем, суд нелицеме́рен. Прии́мет щит непобеди́мый, преподо́бие: поостри́т же напра́сный гнев ору́жие: спобо́рет же с Ним мир на безу́мныя. По́йдут праволу́чныя стре́лы мо́лниины, и я́ко от благокру́гла лу́ка облако́в, на наме́рение полетя́т. И от каменоме́тныя я́рости, испо́лнь паду́т гра́ды. Вознегоду́ет на них вода́ морска́я, ре́ки же потопя́т я́ на́гло. Сопроти́в ста́нет им дух си́лы, и я́ко ви́хор разве́ет их: и опустоши́т всю зе́млю беззако́ние, и злоде́йство преврати́т престо́лы си́льных. Слы́шите у́бо ца́рие и разуме́йте, навы́кните судии́ конце́в земли́. Внуши́те держа́щии мно́жества, и гордя́щиися о наро́дех язы́к. Я ко дана́ есть от Го́спода держа́ва вам, и си́ла от Вы́шняго.
<На Лити́и стихи́ра хра́ма.>
<Та́же самогла́сны святы́х все́х. Гла́с 1:>
Ве́ры согла́сием мирско́е торжество́, от ве́ка Бо́гу благоугоди́вших, патриа́рхов честно́е и проро́ков сосло́вие, апо́столов удобре́ние, му́чеников собра́ние, по́стников похвалу́, всех святы́х па́мять духо́вне пра́зднуим: мо́лят бо ся непреста́нно, дарова́тися ми́ру ми́рови, и душа́м на́шим ве́лией ми́лости.
Прииди́те вси вернии, святы́х всех всесла́вную па́мять, во псалме́х, пе́ниих и пе́снех духо́вных восхва́лим: Крести́теля Спаси́телева, апо́столы, проро́ки и му́ченики, священнонача́льники, учи́тели же и преподо́бныя, по́стники и пра́ведныя, и святы́х жен боголю́бное состоя́ние, че́стно ублажа́юще, согла́сно возопии́м: Преблаги́й Христе́ Бо́же наш, тех моли́твами пода́ждь мир Це́рквам Твои́м, побе́ды на враги́ христолюби́вым лю́дем, и душа́м на́шим ве́лию ми́лость.
Прииди́те вси духо́вне возвесели́мся о па́мяти святы́х: се бо прии́де богатотво́рная нам дарова́ния принося́щи. Те́мже во гла́се ра́дости, и чи́стей со́вести возопии́м, глаго́люще: ра́дуйтеся, проро́ков сосло́вие, и́же прише́ствие Христо́во ми́рови пропове́давше, и я́же издале́ча, я́ко бли́зу предви́девше. Ра́дуйтеся, апо́стольский ли́че, язы́ков мре́жницы, и ловцы́ челове́ков. Ра́дуйтеся, му́чеников собо́ре, от коне́ц земли́ собра́вшиися во еди́ну ве́ру, и о той мук томле́ния претерпе́вшии, и соверше́нне страда́ния вене́ц прие́мшии. Ра́дуйтеся, отце́в наслажде́ние, своя́ телеса́ поще́нием иста́явше, и умертви́вше стра́сти плотски́я, ум боже́ственным раче́нием впери́сте, на небеса́ возлете́сте, и со а́нгелы водворя́ющеся, восприе́млете ве́чная блага́я. Но о проро́цы, апо́столи, и му́ченицы с по́стники, вас Венча́вшаго приле́жно моли́те, изба́витися от враг ви́димых и неви́димых, в ве́ре и любви́ соверша́ющим при́сно честну́ю па́мять ва́шу.
<Сла́ва: гла́с 5:>
Ны́нешнему торжеству́ стеце́мся ве́рнии: предлага́ется и нам духо́вная трапе́за, и ча́ша та́инственная от сла́дких бра́шен, весе́лия испо́лнена му́ченических доброде́телей. Си́и бо терпеливоду́шнии от коне́ц земли́, теле́сное всеразли́чным преда́вше ра́нам, Бо́гу принесо́ша же́ртву слове́сну, вся́кий во́зраст: о́ви у́бо во главы́ усека́еми, о́вии же по хребту́ стру́жеми: друзи́и же рук отсече́ние и всех удо́в, вси вку́пе святи́и Христо́вым страда́нием о́бщницы бы́ша. Но венцы́ тем возме́здие мук пода́вый, Го́споди, во след тех жи́тельствовати сподо́би нас, я́ко Человеколю́бец.
<И ны́не: Богоро́дичен, гла́с то́йже:>
Храм и Дверь еси́, Пала́та и Престо́л Царе́в, Де́во Всечестна́я, Е юже Изба́витель мой, Христо́с Госпо́дь, во тьме спя́щим яви́ся, Со́лнце Сый пра́вды, просвети́ти хотя́, я́же созда́ по о́бразу Своему́ руко́ю Свое́ю. Те́мже, Всепе́тая, я́ко Ма́терне дерзнове́ние к Нему́ стяжа́вшая, непреста́нно моли́ спасти́ся душа́м на́шым.
<На стихо́вне стихи́ры воскре́сны. гла́с 8:>
Возше́л еси́ на Крест, Иису́се, снизше́дый с Небесе́, прише́л еси́ на смерть, Животе́ Безсме́ртный, к су́щим во тьме Свет и́стинный, к па́дшым всех Воскресе́ние, просвеще́ние, и Спа́се наш, сла́ва Тебе́.
<Сти́х:> Госпо́дь воцари́ся, в ле́поту облече́ся.
Христа́ славосло́вим, воскре́сшаго от ме́ртвых: ду́шу бо и те́ло прие́м, стра́сти отобою́ду отсече́, пречи́стей у́бо души́ во а́д соше́дшей, его́же и плени́: во гро́бе же истле́ния не ви́де свято́е те́ло, Изба́вителя ду́ш на́ших.
<Сти́х:> И́бо утверди́ вселе́нную, я́же не подви́жится.
Псалмы́ и пе́сньми славосло́вим Христе́, от ме́ртвых Твое́ Воскре́сние: и́мже на́с свободи́л еси́ мучи́тельства а́дова, и я́ко Бо́г дарова́л еси́ жи́знь ве́чную, и ве́лию ми́лость.
<Сти́х:> До́му Твоему́ подоба́ет святы́ня Го́споди, в долготу́ дни́й.
О Влады́ко всех Непостижи́ме, Тво́рче небесе́ и земли́, кресто́м пострада́вый, мне безстра́стие источи́л еси́: погребе́ние же прие́м, и воскре́с во сла́ве, совоскреси́л еси́ Ада́ма руко́ю всеси́льною. Сла́ва Твоему́ тридне́вному воста́нию, и́мже дарова́л еси́ нам ве́чную жизнь, и очище́ние грехо́в, я́ко Еди́н Благоутро́бен.
<Сла́ва: гла́с 6:>
Прииди́те ве́рнии, днесь лик совокупи́вше, благоче́стно торжеству́им, и всех святы́х пресла́вную и честну́ю па́мять сла́вно почти́м, глаго́люще: ра́дуйтеся, апо́столи сла́внии, проро́цы, и му́ченицы, и священнонача́льницы. Ра́дуйтеся, преподо́бных собо́ре и пра́ведных. Ра́дуйтеся, честны́х жен ли́че, и Христа́ о мире моли́те, побе́ды на сопроти́вныя дарова́ти, и душа́м на́шим ве́лию ми́лость.
<И ны́не: Богоро́дичен:>
Творе́ц и Изба́витель мой, Пречи́стая, Христо́с Госпо́дь из Твои́х ложе́сн проше́д, в мя Оболки́йся, пе́рвыя кля́твы Ада́ма свободи́. Те́мже Ти, Всечи́стая, я́ко Бо́жии Ма́тери же и Де́ве, вои́стинну вопие́м немо́лчно: ра́дуйся А нгельски, ра́дуйся, Влады́чице, Предста́тельство и Покро́ве, и Спасе́ние душ на́ших.
По Трисвятом тропарь: Богоро́дице Де́во ра́дуйся: дважды. И святых единощи. И благословение хлебов. И чтение Послания соборнаго Иаковля.
Аще ли убо не творится бдение, на Го́споди воззва́х: воскресны 3: и восточен [анатолиев] един, и святых на 6. Подобен: Отложивше:
По Трисвятом тропарь воскресен: Сла́ва: святым: И ны́не: Богородичен: писаны в начале Утрени. И отпуст. На Полунощнице канон Троичный от Октоиха, гласа.
==  В неде́лю все́х святы́х на У́трени
<На> Бо́г Госпо́дь: <тропа́рь воскре́сный, гла́с 8.>
С высоты́ снизше́л еси́ Благоутро́бне, погребе́ние прия́л еси́ тридне́вное, да на́с свободи́ши страсте́й, Животе́ и Воскресе́ние на́ше, Го́споди сла́ва Тебе́.
<Сла́ва: святы́м тропа́рь, гла́с 4:>
И́же во всем ми́ре му́ченик Твои́х, я́ко багряни́цею и ви́ссом, кровьми́ Це́рковь Твоя́ украси́вшися, те́ми вопие́т Ти, Христе́ Бо́же: лю́дем Твои́м щедро́ты Твоя́ низпосли́, мир жи́тельству Твоему́ да́руй, и душа́м на́шим ве́лию ми́лость.
И ныне, Богородичен: 
Е́же от ве́ка утае́ное и А́нгелом несве́домое та́инство, Тобо́ю, Богоро́дице, су́щим на земли́ яви́ся Бог, в несли́тном соедине́нии воплоща́емь, и Крест во́лею нас ра́ди восприи́м, и́мже воскреси́в первозда́ннаго, спасе́ от сме́рти ду́ши на́ша.
<По 1-м стихосло́вии седа́лен воскре́сен, гла́с 8:>
Воскре́сл еси́ из ме́ртвых, Животе́ всех, и а́нгел све́тел жена́м вопия́ше: преста́ните от слез, апо́столом благовести́те, возопи́йте пою́ща: я́ко воскре́се Христо́с Госпо́дь, благоволи́вый спасти́, я́ко Бог, род челове́ческий.
<Сти́х:> Воскресни́ Го́споди Бо́же мо́й:
Челове́цы Са́се гро́б Тво́й запеча́таша, А́нгел ка́мень от две́рей отвали́: жены́ ви́деша воста́вша из ме́ртвых, и ты́я благовести́ша ученико́м Твои́м в Сио́не, я́ко воскре́сл еси́ Животе́ все́х, и разреши́шася у́зы сме́ртныя: Го́споди сла́ва Тебе́.
<Сла́ва, и ны́не: Богоро́дичен:>
И́же на́с ра́ди рожде́йся от де́вы, и распя́тие претерпе́в благи́й, испрове́ргий сме́ртию сме́рть, и воскресе́ние явле́й, я́ко бо́г, не пре́зри я́же созда́л еси́ руко́ю твое́ю: яви́ человеколю́бие твое́ ми́лостиве, приими́ ро́ждшую тя́ богоро́дицу, моля́щуюся за ны́, и спаси́ спа́се на́ш лю́ди отча́янныя.
<И чте́ние во ева́нглии толково́м.> 
<По 2-м стихосло́вии седа́лен, гла́с 8.>
<Подо́бен:> Повеле́нное та́йно:
Белонося́й Гаврии́л све́тел предста́, я́ко в ви́де мо́лнии, Христо́ву гро́бу, и ка́мень отвали́ от гро́ба, и страх ве́лий содержа́ше Твоя́ стра́жи, и внеза́пу пребы́ша вси а́ки ме́ртви. От гро́ба страже́й, и ка́мене печа́ти устыди́теся, пребеззако́ннии, разуме́йте, я́ко воскре́се Христо́с.
<Други́й седа́лен. Подо́бен:> Прему́дрости сло́ва:
Воскре́с от гро́ба я́ко вои́стинну, преподо́бным повеле́л еси́ жена́м пропове́дати воста́ние апо́столом, я́коже пи́сано есть: и ско́рый Петр предста́ гро́бу, и свет во гро́бе зря ужаса́шеся. Те́мже и ви́дев плащани́цы еди́ны, кроме́ Боже́ственнаго те́ла, в нем лежа́щия, со стра́хом возопи́: сла́ва Тебе́ Христе́ Бо́же, я́ко спаса́еши вся Спа́се наш, О́тчее бо еси́ сия́ние.
<Сла́ва, и ны́не: Богоро́дичен [не седя́ще пое́м, но стоя́ще и со стра́хом и благогове́нием глаго́лем] настоя́щий:>
О Тебе́ ра́дуется, Благода́тная, вся́кая тварь, а́нгельский собо́р, и челове́ческий род, освяще́нный хра́ме, и раю́ слове́сный: де́вственная похвало́, из Нея́же Бог воплоти́ся, и Младе́нец бысть, пре́жде век сый Бог наш: ложесна́ бо Твоя́ престо́л сотвори́, и чре́во Твое́ простра́ннее небе́с соде́ла. О Тебе́ ра́дуется, Благода́тная, вся́кая тварь, сла́ва Тебе́.
<И чте́ние во Ева́нглии толково́м.>
<По Непоро́чнах тропари́: А́нгельский собо́р:> 
<И по ни́х ипакои́, гла́с 8:>
Мироно́сицы Жизнода́вца предстоя́ща гро́бу, Влады́ку иска́ху в ме́ртвых, Безсме́ртнаго, и ра́дость благове́щения от А́нгела прие́мша, апо́столом возвеща́ху: я́ко воскре́се Христо́с Бог, подая́й ми́рови ве́лию ми́лость.
<Степе́нна, гла́с 8. Антифо́н 1:>
От ю́ности моея́ враг мя искуша́ет, сластьми́ пали́т мя: аз же наде́яся на Тя, Го́споди, побежда́ю сего́.
Ненави́дящии Сио́на, да бу́дут у́бо пре́жде исторже́ния я́ко трава́: ссе́чет бо Христо́с вы́я их, усече́нием мук.
<Сла́ва:>
Святы́м Ду́хом, Е́же жи́ти вся́ческим: Све́т от Све́та, Бо́г Вели́к, со Отце́м пое́м Ему́, и Сло́вом.
<И ны́не: то́йже.>
<Антифо́н 2:>
Се́рдце мое́ стра́хом Твои́м да покры́ется смиренному́дрствующее: да не возне́сшееся отпаде́т от Тебе́, Всеще́дре.
На Го́спода име́вый наде́жду, не устраши́тся тогда́, егда́ огне́м вся суди́ти и́мать, и му́кою.
Слава: 
Святы́м Ду́хом, всяк кто боже́ственный ви́дит, и предглаго́лет, чудоде́йствует вы́шняя, в Трие́х Еди́наго Бо́га поя́: а́ще бо и трисия́ет, единонача́льствует Божество́.
<И ны́не: то́йже.>
<Антифо́н 3:>
Воззва́х Тебе́, Го́споди, вонми́, приклони́ ми у́хо Твое́, вопию́щу: и очи́сти, пре́жде да́же не во́змеши мене́ отсю́ду.
К ма́тери свое́й земли́ отходя́й всяк, па́ки разреша́ется, прия́ти му́ки, или́ по́чести пожи́вших.
Слава: Святы́м Ду́хом, богосло́вие Еди́ница Трисвята́я: Оте́ц бо безнача́лен, от Него́же роди́ся Сын безле́тно, и Дух сопресто́лен, сообра́зен, от Отца́ спросия́вший.
<И ны́не, то́йже.>
<Антифо́н 4:>
Се́ ны́не что́ добро́, или́ что́ красно́, но е́же жи́ти бра́тии вку́пе? в се́м бо госпо́дь обеща́ живо́т ве́чный.
О ри́зе свое́й, и́же кри́ны се́льныя украша́яй повелева́ет, я́ко не подоба́ет пещи́ся.
<Сла́ва:>
Святы́м ду́хом, единови́дною вино́ю, вся́ содержа́тся миропода́тельне: бо́г бо се́й е́сть, отцу́ же и сы́нови единосу́щен госпо́дственне.
<И ны́не, то́йже.>
<Проки́мен, гла́с 8:> Воцари́тся Госпо́дь во ве́к, Бо́г тво́й Сио́не в ро́д и ро́д. <Сти́х:> Хвали́ душе́ моя́ Го́спода, восхвалю́ Го́спода в животе́ мое́м. Вся́кое дыха́ние: <Ева́нглие от Матфе́а воскре́сно, 1 у́треннее, зача́ло 116:> Единиина́десять ученицы́: <От сего́ у́бо дне́ у́тренняя ева́нглиа воскре́сна начина́ем чести́ по ря́ду.>
<Воскре́сние христо́во: И псало́м 50. Сла́ва, Моли́твами святы́х апо́столов: И ны́не:> Моли́твами Богоро́дицы: <Стихи́ра, гла́с 6: Воскре́с Иису́с от гро́ба:> 
<Кано́ны 4: воскре́сен со ирмосо́м на 4, крестовоскре́сен на два́, и Богоро́дице на два́, и все́м святы́м на 6.>
<Кано́н воскре́сен, гла́с 8.>
<Пе́снь 1.>
<Ирмо́с:> Колесницегони́теля фарао́ня погрузи́, чудотворя́й иногда́ Моисе́йский же́зл, крестообра́зно порази́в, и раздели́в мо́ре, Изра́иля же беглеца́, пешехо́дца спасе́, пе́снь Бо́гови воспева́юща.
Всеси́льну Христо́ву Божеству́ ка́ко не диви́мся; от страсте́й у́бо всем ве́рным, безстра́стие и нетле́ние точа́щу, от ребра́ же Свята́го исто́чник безсме́ртия иска́пающу, и Живо́т из гро́ба Присносу́щный.
Я́ко благоле́пен жена́м А́нгел ны́не яви́ся, све́тлыя нося́ о́бразы есте́ственныя невеще́ственныя чистоты́, зра́ком же возвеща́я свет воскресе́ния, зовы́й: воскре́се Госпо́дь.
<Богоро́дичен:>
Пресла́вная возглаго́лашася о Тебе́ в роде́х родо́в, Бо́га Сло́ва во чре́ве вме́щшая, чиста́ же пребы́вши Богоро́дице Мари́е. Те́мже Тя вси почита́ем, су́щее по Бо́зе заступле́ние на́ше.
<Кано́н крестовоскре́сен.>
<Ирмо́с:> Во́ду проше́д:
Взя́шася врата́ боле́зненная, и ужасо́шася вра́тницы а́довы, зря́ще в преиспо́днейшая соше́дшаго, И́же на высоте́ все́х превы́ше естества́.
Удиви́шася чи́ни а́нгельстии, зря́ще на престо́ле посажде́но О́тчи па́дшее естество́ челове́ческое, затворе́нное в преиспо́дних земли́.
<И́н кано́н пресвяте́й Богоро́дице.>
<Ирмо́с:> Пои́м Го́сподеви:
Пречи́стая Богоро́дице, вопло́щшееся Присносу́щное и Пребоже́ственное Сло́во па́че естества́ ро́ждшая, пое́м Тя́.
Гро́зд Тя́ Живоно́сен, всеми́рнаго иска́пающь сла́дость спасе́ния, Де́ва Христе́ роди́.
<Кано́н все́м святы́м. Гла́с 8.>
<Его́же краестро́чие: Святы́х все́х многоиме́нныя чи́ны пою́.>
<Ирмо́с:> Колесницегони́теля фарао́ня:
Твои́х святы́х воспева́я чи́ны, Твои́м све́том души́ мое́й моли́твами сих озари́тися молю́ся: Ты бо еси́ свет непристу́пный, неве́дения мрак отгоня́, Твои́ми светлостьми́, Сло́ве Бо́жий Светода́вче Христе́. [Дважды.]
Я ко возвы́сился еси́ на Дре́ве, привле́кл еси́ к Твоему́ позна́нию язы́ков все насле́дие, Влады́ко, и све́том уясни́л еси́ Святы́я Тро́ицы, апо́столы святы́ми Твои́ми, и́миже мглу пре́лести отгна́л еси́.
Законоположе́нием Твои́м, Христе́, увещава́еми Твои́ апо́столи, я́же на земли́ вся благоче́стно отри́нуша, и све́том благода́ти освети́ша всю вселе́нную сла́внии, ева́нгельски Тя пропове́дающе.
Слава: 
Ра́дующеся му́ченицы, крест Твой взе́мше, и честну́ю страсть неукло́нно подража́юще, мучи́тельскаго не убоя́шася преще́ния, до́блии, ни огня́, ни меча́, ни ран, но ниже́ гла́да, ниже́ сме́рти.
<И ны́не, Богоро́дичен:>
Наме́рение му́жеское де́вы, Всечи́стая, восприе́мше я́ве: му́ченическая бо страда́ния неукло́нно подража́юще, и псало́мски в след Тебе́, Сы́ну Твоему́, Де́во, боже́ственне сра́дующеся, Всецарю́ приведо́шася.
<Катава́сия:> Отве́рзу уста́ моя́:
<Пе́снь 3.>
<Ирмо́с:> Утвержде́й в нача́ле Небеса́ ра́зумом, и зе́млю на вода́х основа́вый, на ка́мени мя, Христе́, за́поведей Твои́х утверди́, я́ко несть свят, па́че Тебе́ Еди́не Человеколю́бче.
Осужде́на бы́вша Ада́ма вкуше́нием греха́, пло́ти Твоея́ спаси́тельною стра́стию оправда́л еси́, Христе́: Сам бо непови́нен сме́ртнаго иску́са был еси́, Безгре́шне.
Воскресе́ния свет возсия́ су́щим во тьме, и се́ни сме́ртней седя́щим, Бог мой Иису́с, и Свои́м Божество́м кре́пкаго связа́в, сего́ сосу́ды расхи́тил есть.
Богородичен: Херуви́мов и серафи́мов превы́шши яви́лася еси́, Богоро́дице: Ты бо Еди́на прия́ла еси́ Невмести́маго Бо́га в Твое́м чре́ве, Нескве́рная: те́мже Тя ве́рнии вси пе́сньми, Чи́стая, ублажа́ем.
<И́н.>
<Ирмо́с:> Небе́снаго кру́га Верхотво́рче:
Отве́ргшагося пре́жде за́поведи, Го́споди, изринове́на мя от Тебе́ сотвори́л еси́, в него́же вообрази́вся, послуша́нию же навы́к, Себе́ па́ки назда́л еси́ распя́тием.
Прему́дростию вся проуве́девый, Го́споди, и ра́зумом Твои́м водрузи́вый преиспо́дняя, не не сподо́бил еси́ снизхожде́нием Твои́м, Сло́ве Бо́жий, воскреси́ти, е́же по о́бразу Твоему́.
<И́н. Ирмо́с:> Ты́ еси́ утвержде́ние:
Даждь нам по́мощь Твои́ми моли́твами, Всечи́стая, прило́ги отража́ющи лю́тых обстоя́ний.
Е ве прама́тери Ты исправле́ние бы́ла еси́, Нача́льника жи́зни ми́рови, Христа́ Богоро́дице, ро́ждши.
<И́н. Ирмо́с:> утвержде́й в нача́ле небеса́:
Свяще́нством свяще́нным свяще́нницы и па́стырие обле́кшеся, и то́ му́дрственно окорми́вше христу́, досто́йно украси́ша учи́тельства сло́во, свы́ше вои́стинну обогати́вшеся. <[Два́жды.]>
украси́вшеся удобре́ньми пе́рваго добротворе́ния, и яви́вшеся я́ко непреле́стная свети́ла, онебеси́сте це́рковь, христо́ву святи́и, оти́нуду ина́го ту́ разли́чно украси́вше. <[Два́жды.]>
<Сла́ва:>
Зако́ну повину́ющеся Твоему́ блаже́нных собо́ри, многообра́зными доброде́тельми просвети́вшеся: насле́доваша оби́тели небе́сныя, Влады́ко, ра́дующеся: и́ную бо и́ный, вси ты́я досто́йно испо́лниша.
<Богоро́дичен:>
От чре́ва де́вственна, И́же от Бо́га Бо́га Сло́ва родила́ еси́ нам, Богома́ти, Его́же де́вы чи́стыя боголе́пно возлюби́ша, и в след Тебе́ вся Сему́ я́ве после́доваша.
<Седа́лен, гла́с 8. Подо́бен: Прему́дрости Сло́ва:>
Пра́отец, оте́ц, патриа́рх, апо́стол, му́ченик, проро́к, святи́телей, и преподо́бных Твои́х, по́стников и пра́ведных же, и вся́каго и́мене пи́саннаго в кни́зе жи́зни, святу́ю па́мять соверша́юще, Христе́ Бо́же, всех подвиза́ем на моли́тву, моля́щеся: умири́ мир Твой те́ми, я́ко Человеколю́бец, да вси вопие́м Ти: Бо́же, прославля́емый в сове́те святы́х Твои́х, Ты еси́ вои́стинну просла́вивый досто́йно па́мять их.
<Сла́ва: то́йже. И ны́не: Богоро́дичен:>
Небе́сную дверь и киво́т, пресвяту́ю го́ру, све́тлый о́блак воспои́м, неопали́мую купину́, слове́сный рай, Е вы воззва́ние, вселе́нныя всея́ вели́кое сокро́вище, я́ко спасе́ние в Ней соде́лася ми́рови, и оставле́ние дре́вних согреше́ний. Сего́ ра́ди вопие́м Ей: моли́ся Сы́ну Твоему́, прегреше́ний оставле́ние дарова́ти, благоче́стно покланя́ющимся всесвято́му Рождеству́ Твоему́.
<Пе́снь 4.>
<Ирмо́с:> Ты моя́ кре́пость Го́споди, Ты моя́ и си́ла, Ты мой Бог, Ты мое́ ра́дование, не оста́вль не́дра О́тча, и на́шу нищету́ посети́в. Тем с проро́ком Авваку́мом зову́ Ти: си́ле Твое́й сла́ва, Человеколю́бче.
Ты врага́ су́ща мя зело́ возлюби́л еси́: Ты истоща́нием стра́нным соше́л еси́ на зе́млю, Благоутро́бне Спа́се, после́дняго моего́ досажде́ния не отве́ргся, и пребы́в на высоте́ пречи́стыя Твоея́ сла́вы, пре́жде безче́ствованнаго просла́вил еси́.
Кто зря, Влады́ко, ны́не не ужаса́ется, стра́стию смерть разруша́ему; Кресто́м бежа́щее тле́ние, и сме́ртию ад бога́тства истощава́емый, Боже́ственною си́лою Тебе́ распя́таго; чу́дно де́ло, Человеколю́бче.
<Богоро́дичен:>
Ты ве́рным похвала́ еси́, Безневе́стная, Ты Предста́тельнице, Ты и прибе́жище христиа́н, стена́ и приста́нище: к Сы́ну бо Твоему́ мольбы́ но́сиши, Всенепоро́чная, и спаса́еши от бед, ве́рою и любо́вию Богоро́дицу Чи́стую Тебе́ зна́ющих.
<И́н.>
<Ирмо́с:> Услы́шах Го́споди:
На Кресте́ Тя пригвозди́ша законопресту́пных де́ти, Христе́ Бо́же: и́мже спасл еси́ я́ко Благоутро́бен, сла́вящия Твоя́ страда́ния.
Воскре́с от гро́ба, вся совоскреси́л еси́ су́щия во а́де ме́ртвыя, и просвети́л еси́ я́ко Благоутро́бен, сла́вящия Твое́ воскресе́ние.
<Ирмо́с то́йже.>
Клас возрасти́вшая животво́рный, неора́нная Ни́во, подаю́щаго ми́рови жизнь, Богоро́дице, спаса́й пою́щия Тя.
Богоро́дицу Тя, Всечи́стая, просве́щшиися вси пропове́дуем: Со́лнце бо пра́вды родила́ еси́, Присноде́во.
<И́н. Ирмо́с:> Ты́ моя́ кре́пость Го́споди:
Совоку́плься собо́р святы́х Твои́х любо́вию, и Тебе́ наслажда́яйся, и́стинно же и чи́сто в ра́дости, лик неразруша́емый а́нгелом слику́ет, о Тебе́, Всеви́дче, Бо́зе всех и Го́споде.  <[Два́жды.]>
Ю ношески сла́внии священному́ченицы, му́ченическим венце́м увязо́стеся, богоде́тельным пома́занием, е́же пе́рвее свяще́нства укра́шени пребога́тии. Те́мже сугу́бы венцы́ досто́йно прие́мше, со Христо́м ве́чно ра́дуетеся.
Плотско́е мудрова́ние все ду́ху, богоно́снии, вои́стинну повину́сте, по́стнически сего́ стремле́ния неудержи́мая посто́м увяди́вше: и ны́не безстра́стия све́том просвети́вшеся, мзды трудо́в прия́сте.
<Сла́ва:>
Я́ко Христа́, му́ченицы, Первому́ченика, му́ки зело́ претерпе́сте, терпели́во же и до́блественне, я́ко в чужди́х страда́льчествующе телесе́х, сла́внии, и ны́не Ца́рствия насле́дницы показа́вшеся, ве́рным исцеле́ния источа́ете.
<И ны́не, Богоро́дичен:>
Неве́ста Бо́жия была́ еси́, Богороди́тельнице, Сего́ бо Сло́во преве́чное, теле́сне родила́ еси́ нам: в Не́мже и жены́ свя́то пожи́вше, и страда́льчествы всеразли́чными Тобо́ю украси́вшеся, прама́тернее паде́ние испра́виша.
<Пе́снь 5.>
<Ирмо́с:> Вску́ю мя отри́нул еси́ от лица́ Твоего́, Све́те Незаходи́мый, и покры́ла мя есть чужда́я тьма, окая́ннаго; но обрати́ мя, и к све́ту за́поведей Твои́х пути́ моя́ напра́ви, молю́ся.
Оде́ятися претерпе́л еси́ в багряни́цу пре́жде стра́сти Твоея́, Спа́се, поруга́емь, первозда́ннаго покрыва́я безобра́зное обнаже́ние: и наг пригвозди́лся еси́ на Кресте́ пло́тию, совлача́я, Христе́, ри́зу умерщвле́ния.
От пе́рсти сме́ртныя, Ты па́дшее мое́ па́ки назда́л еси́ существо́, воскре́с: и нестаре́ющееся, Христе́ устро́ил еси́, яви́в па́ки я́коже ца́рский о́браз, нетле́ния жизнь блиста́ющ.
Богородичен:
Ма́тернее дерзнове́ние, е́же к Сы́ну Твоему́ иму́щи, Всечи́стая, сро́днаго промышле́ния, е́же о нас, не пре́зри, мо́лимся: я́ко Тебе́ и Еди́ну христиа́не ко Влады́це очище́ние ми́лостивно предлага́ем.
<И́н.>
<Ирмо́с:> Просвети́ на́с:
Наста́ви нас си́лою Креста́ Твоего́, Христе́: тем бо Тебе́ припа́даем, мир пода́ждь нам Человеколю́бче.
Окорми́ живо́т наш, я́ко Преблаги́й, пою́щих Твое́ воста́ние, и мир пода́ждь нам, Человеколю́бче.
<И́н.>
<Ирмо́с:> У́тренююще вопие́м Ти́:
Утоли́ нестерпи́мую бу́рю страсте́й мои́х, Я́же Бо́га ро́ждшая, Окорми́теля и Го́спода.
Слу́жат рождеству́ Твоему́ Пречи́стая Богоро́дице, а́нгельстии чи́нове и челове́ков собра́ние.
<И́н. Ирмо́с:> Вску́ю мя́ отри́нул еси́:
Предзре́ти, я́коже проро́цы боже́ственнии, хотя́щая бы́ти сподо́бистеся, и возжеле́сте благоро́дию души́ очи́ститися житие́м чи́стым, о богоно́снии, просвеща́еми си́лою Духо́вною. [Дважды.]
Лик святы́х ны́не све́тится Боже́ственными дарова́ньми, и́же пре́жде зако́на вси патриа́рси, проро́цы, апо́столи, и му́ченик собо́ри, и по́стников, и учи́телей, и пра́ведных, со священному́ченики. [Дважды.]
<Сла́ва:>
Светя́щееся зря́ще Твои́х святы́х днесь собра́ние, Твое́ю, Спа́се, све́тлостию, и свеща́ми неугаса́емыми благода́ти, Твое́ Боже́ственное бога́тство благи́х и изоби́лие воспева́ем непреста́нно, Человеколю́бче.
<Богоро́дичен:>
Преди́вное Твое́ Рождество́ возлюби́вше жены́ пречестны́я, кра́сная жития́ нивочто́же вмени́ша, Всечи́стая, Его́ еди́ни рачи́тельно жела́юще све́тлости и Боже́ственнаго осия́ния.
<Пе́снь 6.>
<Ирмо́с:> Очи́сти мя, Спа́се, мно́га бо беззако́ния моя́, и из глубины́ зол возведи́, молю́ся: к Тебе́ бо возопи́х, и услы́ши мя, Бо́же спасе́ния моего́.
Дре́вом кре́пко низложи́ мя началозло́бный: Ты же, Христе́, возне́сся на Кресте́, крепча́е низложи́л еси́, посрами́в сего́, па́дшаго же воскреси́л еси́.
Ты уще́дрил еси́ Сио́на, возсия́вый от гро́ба, но́ваго вме́сто ве́тхаго соверши́в, я́ко Благоутро́бен, Боже́ственною Твое́ю кро́вию: и ны́не ца́рствуеши в нем во ве́ки, Христе́.
Богородичен:
Да изба́вимся от лю́тых прегреше́ний, мольба́ми Твои́ми, Богороди́тельнице Чи́стая, и да улучи́м, Пречи́стая, Боже́ственное сия́ние, из Тебе́ неизрече́нно воплоще́ннаго Сы́на Бо́жия.
<И́н. Ирмо́с:> Моли́тву пролию́ ко Го́споду:
Дла́ни на Кресте́ распросте́рл еси́, исцеля́яй неудержа́нно просте́ртую во Еде́ме ру́ку первозда́ннаго: и Твое́ю во́лею же́лчи вкуси́в, и спасл еси́, Христе́, я́ко Си́лен, сла́вящия Твоя́ страда́ния.
Сме́рти Изба́витель вкуси́, дре́вняго осужде́ния, я́ко да и тле́ния ца́рство разруши́т, и во а́дская сшед, воскре́се Христо́с, и спасе́, я́ко Си́лен, пою́щия Его́ воскресе́ние.
<И́н. Ирмо́с:> Ри́зу мне́ пода́ждь све́тлу:
Храм Тя Бо́жий и Ковче́г, и черто́г одушевле́нный, и дверь Небе́сную, Богоро́дице, ве́рнии возвеща́ем.
Тре́бищ разруши́тель, я́ко Бог, бы́вшее рождество́ Твое́, Мари́е Богоневе́сто, покланя́емо есть со Отце́м и Ду́хом.
<И́н. Ирмо́с:> Очи́сти мя́ спа́се:
Я ко честны́й, избра́нный, положе́нный ка́мень краеуго́льный, святи́и в Сио́не обре́тше Тя, Влады́ко, основа́ние непоколеби́мое, избра́нное ка́мение себе́ назда́ша. [Дважды.]
Пронзе́нным Твои́м ре́бром, ка́пли кро́ве иска́паша, с водо́ю богоде́тельно, мир обнови́ша, и боже́ственный собо́р святы́х всех Благоде́телю призда́ша. [Дважды.]
<Сла́ва:>
Пое́м всеблагоче́стно му́ченик о́блак боже́ственный, благода́тию просвеще́нный, и возсия́вший светле́е багряни́цею кро́ве, и червлени́цею их тве́рдаго страда́ния.
Богородичен:
Ма́терь всеи́стинную Бо́жию Тя вси зна́ем, Е юже естество́ же́нское изба́вльшееся, Всенепоро́чная, о Христе́ предпострада́, доброде́тели же вся́кия благоче́стно бысть испо́лнено.
<Конда́к, гла́с 8:>
Я́ко нача́тки естества́, Насади́телю тва́ри, вселе́нная прино́сит Ти, Го́споди, богоно́сныя му́ченики, тех моли́твами в ми́ре глубо́це Це́рковь Твою́, жи́тельство Твое́, Богоро́дицею соблюди́, Многоми́лостиве.
<И́кос:>
И́же по всей земли́ му́чившиися, и на небеса́ пресели́вшиися, и́же стра́сти Христо́вы подража́вшии, и стра́сти на́ша отъе́млющии, зде днесь собира́ются, перворожде́нных показу́юще Це́рковь, я́ко го́рния о́браз содержа́щу, и Христу́ вопию́щу: Бог мой еси́ Ты, Богоро́дицею соблюди́ мя, Многоми́лостиве.
<И чте́м Про́лог.>
<Синакса́рь в неде́лю все́х святы́х.>
<Стихи́:> Го́спода моего́ вся́ пою́ дру́ги:
А́ще же кто́ хотя́ ко все́м да и́дет.
В то́йже де́нь в Неде́лю по Пятдеся́тнице, и́же повсю́ду вселе́нныя, во Аси́и, Ливи́и и Евро́пии, се́вере же и ю́зе, святы́х все́х пра́здник пра́зднуем: его́же у́бо по Всесвята́го Ду́ха соше́ствии боже́ственнии отцы́ на́ши узако́ниша соверша́ти, а́ки бы о́браз не́кий показу́юще, я́ко всесвята́го ду́ха прише́ствие, сицева́я апо́столы де́йствова, освяти́вшее и упрему́дрившее и́же от на́шего смеше́ния, в наполне́ние отпа́дшаго о́наго чи́на а́нгельскаго, си́х уста́вившее, и Бо́гу Христо́м приве́дшее. О́вех у́бо муче́нием и кро́вию, о́вех же доброде́тельным житие́м и пребыва́нием, и я́же па́че естества́ соде́ловает. Схо́дит у́бо Ду́х Святы́й в ви́де огня́, естество́м го́рнейшее име́яй преложе́ние: восхо́дит же к го́рним пе́рсть, естество́м до́лу прело́жна су́щи, и на́ше смеше́ние, пре́жде вма́ле у́бо прия́тая, и обоже́нная Бо́гом Сло́вом пло́ть, вознесе́нная, и одесну́ю О́тчи сла́вы се́дшая. Ны́не же и все́х влече́т хотя́щих, я́ко обетова́ние, я́коже Бо́гу Сло́ву показу́ющу примире́ния дела́, и не́кий наме́ренный коне́ц, е́же к на́м пло́тию прише́ствия Его́ и смотре́ния, я́коже дре́вле отринове́нныя в соедине́ние и дру́жество приво́дит Бо́жие, незна́ющыя от язы́к лю́ди, челове́ческаго естества́ а́ки не́кия нача́тки принося́щаго Бо́гу, и́же в не́м разли́чно благоискуси́вшихся. По еди́ному у́бо о́бразу, си́це все́х святы́х пра́зднуем пра́здник: по второ́му же, поне́же мно́зи у́бо Бо́гу благоугоди́ша доброде́тели ра́ди кра́йния, и инообра́зно безъимени́тии от челове́к бы́ша: или́ и за не́кая не́гли челове́ческая, мно́гу же оба́че сла́ву от Бо́га иму́ще. Или́ я́ко мно́зи у́бо по Христе́ жи́тельствоваша во Инди́и, и Еги́пте, и Арави́и, Междоре́чии же и Фриги́и, и и́же вы́ше Евкси́на мо́ря: еще́ же и во все́м за́паде, да́же и до саме́х Вретани́йских острово́в, и про́сто рещи́, в восто́це и за́паде. Не бя́ше же подо́бно си́х все́х я́коже подоба́ет почести́, ра́ди безчи́сльства, я́коже церко́вный прия́т обы́чай: да у́бо е́же от о́нех все́х по́мощь прии́мем, иде́же кто́ на земли́ Бо́гу благоугоди́. Ина́ко же: и бу́дущих ра́ди, не́гли святы́х все́х пра́здник боже́ственнии отцы́ пра́здновати узако́ниша: все́х же, и́же пре́жде и по́слежде, явле́нных же и неявле́нных, во ели́цех Ду́х Святы́й всели́выйся освяти́, почита́юще и свосприе́млюще. Или́ и тре́тие, подоба́ше по ча́сти на ки́йждо де́нь пра́зднуемыя святы́я, и во еди́н собра́ти де́нь да яви́тся, я́ко о еди́ном Христе́ подвиза́шася, и вси́ то́жде доброде́тели теко́ша по́прище. И та́ко вси́ я́ко еди́наго Бо́га раби́ досто́йно венча́ни бы́ша, Це́рковь си́и соста́виша, го́рний ми́р вознаполня́юще, поощря́юще же и на́с ра́вный по́двиг си́м твори́ти, разли́чен су́щ и многови́ден, к по ели́ку же ко́ждо и́мать си́лы, все́м усе́рдием тща́тися. Си́м у́бо, и́же от ве́ка святы́м все́м, Ле́в приснопа́мятный и прему́дрый ца́рь хра́м преве́лий и предо́брый созда́, бли́зу же е́сть се́й святы́х апо́стол хра́ма вну́трь Константи́ня гра́да: пре́жде у́бо, я́коже глаго́лют, феофа́не жене́ его́ пе́рвее сего́ созида́яй, угоди́вшей Бо́гу в коне́ц. И е́же пресла́вное посреде́ мо́лв и ца́рствий вну́трь: и поне́же приобщи́ наме́рение свое́ Це́ркви, не обре́те ея́ покоре́нныя во́ли свое́й, ниже́ восхоте́ мудрова́ния его́, глаго́лющи: я́ко не ле́по е́сть о́ну, я́же вчера́ неда́вно растлева́шеся ца́рским мечта́нием, и пи́щею, внеза́пу почита́ти толи́ко, я́коже созида́ти е́й сицевы́й хра́м великоле́пный, и изря́дный, и ниже́ вре́мя дая́ше е́, а́ще и благоугоди́ Бо́гу. Тогда́ прему́дрейший ца́рь собо́рным хоте́нием всея́ Це́ркве, вели́кий хра́м, и́же созда́, посвяти́ все́м святы́м вселе́нныя, глаго́ля: а́ще и Феофа́на е́сть свята́, да сопричте́тся со все́ми святы́ми. И сего́ ра́ди а́з мню́, я́ко отсе́ле прия́т нача́ло пра́здноватися се́й пра́здник, внегда́ бя́ше и пре́жде. Сего́ ра́ди положи́ша и́ последи́ все́х пра́здников, о́крест вся́ пра́здники ле́та состяга́яй, и заключа́яй а́ки огражде́нием. Зане́ церко́вное уставле́ние и благочи́ние, а́ще и пре́жде мно́гаго нача́ся, и пома́ле прихожда́ше в до́брое уставле́ние, я́коже подоба́ше: но во дни́ сего́ царя́ уста́виша в соверше́нное, и изъобрази́ша чи́ном, и́же дне́сь е́сть. Трио́дь у́бо, вкра́тце рещи́, обдержи́т вну́трь с вели́ким прилежа́нием, ели́ка Бо́г сотвори́ на́с ра́ди неизрече́нными словесы́. Паде́ние диа́воле с небесе́, пе́рвою при́тчею изгна́ние Ада́мово, и преступле́ние: е́же на́с ра́ди Бо́га Сло́ва смотре́ние все́, и ка́ко на небеса́ Святы́м Ду́хом па́ки взыдо́хом, и испа́дший о́ный чи́н испо́лнихом, е́же святы́ми все́ми познава́ется. Ве́домо же бу́ди, я́ко вся́ ны́не пра́зднуем, ели́ка благода́тно освяти́ Ду́х Святы́й: глаго́лю у́бо высоча́йшыя и освяща́тельныя умы́, девяти́ я́ве чино́в: Пра́отцы и патриа́рхи, проро́ки и свяще́нныя апо́столы, му́ченики и священнонача́льники, священному́ченики и преподобному́ченики, преподо́бныя и пра́ведныя, и вся́ святы́х же́н ликова́ния, и ины́я вся́ безъимени́тыя святы́я, с ни́миже да бу́дут и хотя́щии бы́ти. Пре́жде же все́х, и во все́х, и со все́ми, святы́х святу́ю, пресвяту́ю, и те́х пребезсравни́тельно лу́чшую а́нгельских чино́в, Госпожу́ на́шу и Влады́чицу, Богоро́дицу Мари́ю Присноде́ву: Ея́же моли́твами Христе́ Бо́же, и все́х от ве́ка святы́х Твои́х, поми́луй и спаси́ на́с, я́ко еди́н Бла́г и Человеколю́бец.
<Пе́снь 7.>
<Ирмо́с:> Бо́жия снизхожде́ния огнь устыде́ся в Вавило́не иногда́. Сего́ ра́ди о́троцы в пещи́ ра́дованною ного́ю, я́ко во цве́тнице лику́юще поя́ху: благослове́н еси́, Бо́же оте́ц на́ших.
Сла́вное истоща́ние, Боже́ственное бога́тство Твоея́ нищеты́, Христе́, удивля́ет а́нгелы, на Кресте́ зря́щия Тя пригвожда́ема, за е́же спасти́ ве́рою зову́щия: благослове́н еси́ Бо́же оте́ц на́ших.
Боже́ственным Твои́м соше́ствием све́та испо́лнил еси́ преиспо́дняя, и тьма прогна́на бысть пре́жде гоня́щая. Отню́дуже воскресо́ша и́же от ве́ка ю́зницы, зову́ще: благослове́н Бог оте́ц на́ших.
Троичен:
Всем у́бо Го́спода, Еди́наго же еди́ному Единоро́дному Сы́ну правосла́вно Отца́, богосло́вяще Тя возвеща́ем, и Еди́наго ве́дяще от Тебе́ исходя́ща Ду́ха Пра́ваго, Соесте́ственна и Соприсносу́щна.
<И́н. Ирмо́с:> От иуде́и:
Спасе́ние соде́лал еси́ посреде́ вселе́нныя, проро́чески Бо́же: на дре́во бо вознесе́н быв, вся призва́л еси́ ве́рою зову́щия: оте́ц на́ших Бо́же, благослове́н еси́.
Воскре́с от гро́ба, я́коже от сна, Ще́дре, всех изба́вил еси́ от тли, тварь же уверя́ется апо́столы пропове́дающими воста́ние: отце́в Бо́же, благослове́н еси́.
<Ирмо́с то́йже.>
От Де́вственных ложе́сн вопло́щься, яви́лся еси́ на Спасе́ние на́ше. Те́мже Твою́ Ма́терь ве́дяще Богоро́дицу, правосла́вно зове́м: отце́в Бо́же, благослове́н еси́.
Жезл прорасти́ла еси́, Де́во, от ко́рене Иессе́ова, Всеблаже́нная, Плод цветонося́щи спаси́тельный, ве́рою Сы́ну Твоему́ зову́щим: отце́в Бо́же, благослове́н еси́.
<И́н. Ирмо́с:> Бо́жия снисхожде́ния:
Святы́х чи́нове, во святы́х почива́ющаго немо́лчно пою́ще, сла́дости боже́ственныя ны́не наслажда́ются, и ра́дующеся, лику́ют пою́ще: благослове́н Бог оте́ц на́ших.
Боже́ственными сия́ньми трисо́лнечнаго светопроли́тия, че́стне святы́х собо́ри осия́вшеся, Еди́ницу тричи́сленную богосло́вят, Отца́ безнача́льна, и Сы́на благоче́стно, и Ду́ха Свята́го.
Неизрече́нною сла́вою Твое́ю, егда́ яви́шися, Бо́же, посреде́ бого́в, досто́йная подая́, и да́ры раздая́, и венцы́ дая́, тогда́, Спа́се, сподо́би пе́ти Тебе́: благослове́н Бог оте́ц на́ших.
Слава: 
Ра́дующеся пои́м святы́х всех собо́р, отвсю́ду собра́вшихся, и ро́ды вку́пе и досто́инства, и жи́тельства и с ни́ми пое́м: благослове́н Бог оте́ц на́ших.
<И ны́не: Богоро́дичен:>
Мари́ю Пречи́стую, и Пресвяту́ю Богороди́тельницу, отрокови́цы вся, лик боже́ственный ку́пно соста́вивше, велегла́сно ра́дующеся возопи́йте: ра́дуйся, ра́дости исто́чник нам источа́ющая.
<Пе́снь 8.>
<Ирмо́с:> Седмери́цею пещь халде́йский мучи́тель Богочести́вым неи́стовно разжже́, си́лою же лу́чшею спасе́ны сия́ ви́дев, Творцу́ и Изба́вителю вопия́ше: о́троцы, благослови́те, свяще́нницы, воспо́йте, лю́дие, превозноси́те во вся ве́ки.
Иису́сова Божества́ Пребоже́ственная си́ла, в нас боголе́пно возсия́ла есть: пло́тию бо вкуш за всех смерть кре́стную, разруши́ а́дову кре́пость. Его́же непреста́нно де́ти благослови́те, свяще́нницы воспо́йте, лю́дие превозноси́те во вся ве́ки.
Распны́йся воста́, великовы́йный паде́, пады́й и сокруше́нный испра́вися, тля отве́ржена бысть, и нетле́ние процвете́: Жи́знию бо ме́ртвенное поже́рто бысть. Де́ти благослови́те, свяще́нницы воспо́йте, лю́дие превозноси́те во вся ве́ки.
Троичен:
Трисве́тлое Божество́, Еди́ну сия́ющее зарю́ от Еди́наго Триипоста́снаго Естества́, Роди́теля Безнача́льна: Единоесте́ственно же Сло́во Отцу́, и Сца́рствующаго Единосу́щнаго Ду́ха, де́ти благослови́те, свяще́нницы воспо́йте, лю́дие превозноси́те во вся ве́ки.
<И́н. Ирмо́с:> Победи́тели мучи́теля:
На дре́ве ру́це мне просте́ршаго, обнаже́нному, призыва́юща мя, Свое́ю благообра́зною согре́яти нагото́ю: благослови́те вся дела́ Госпо́дня, и превозноси́те Его́ во ве́ки.
Из преиспо́дняго а́да возне́сша мя, па́дшаго, и высокопресто́льною сла́вою Роди́теля поче́тшаго: благослови́те, вся дела́ Госпо́дня, Го́спода, и превозноси́те Его́ во ве́ки.
<И́н.>
<Ирмо́с:> Царя́ небе́снаго:
Сопроти́вных разжже́нныя и пламенови́дныя на нас угаси́ стре́лы: я́ко да пое́м Тя во вся ве́ки.
Преесте́ственне Соде́теля и Спа́са, Бо́га Сло́ва родила́ еси́, Де́во: те́мже Тя пое́м, и превозно́сим во вся ве́ки.
<И́н.>
<Ирмо́с:> Седмери́цею пе́щь:
Ра́дуйтеся му́ченицы, проро́цы, апо́столи, священному́ченик честны́й собо́ре: пра́ведных, преподо́бных же и учи́телей боже́ственный ли́че, с мироно́сицами жена́ми сладкопою́ще: о́троцы благослови́те, свяще́нницы воспо́йте, лю́дие превозноси́те во вся ве́ки.
Я же па́че ума́ све́тлостию, насыща́еми святи́и боже́ственнаго весе́лия, и ра́дости исполня́еми, бо́зи быва́ете, к Бо́гу приближе́нием, богоде́тельным све́тлостем обща́ющеся, и сла́вы неизрече́нныя просвети́вшеся луча́ми, Христа́ превозноси́те во вся ве́ки.
Благослови́м Отца́, и Сы́на, и Свята́го Ду́ха, Го́спода.
Яви́вшеся, святи́и, я́ко зве́зды многосве́тлыя, церко́вное не́бо уясня́ете разли́чными дарова́ньми и разли́чными добро́тами, в пра́вде, целому́дрии, му́жестве, ра́зуме: Влады́ку свяще́нницы воспо́йте, лю́дие превозноси́те во вся ве́ки.
<И ны́не:>
С весе́лием вся жены́ богому́дрыя, сконча́вшияся, пою́т Ду́хом Де́ву Пречи́стую, и́стинную Ма́терь Бо́жию, от кля́твы прама́тере Е́вы нас изба́вившую, благогове́йно предстоя́ще, Тоя́ воспо́йте Плод во ве́ки.
Хва́лим, благослови́м, покланя́емся Го́сподеви, пою́ще и превознося́ще во вся́ ве́ки.
Катава́сиа: О́троки благочести́выя:
<Та́же пое́м:> Честне́йшую херуви́м:
<Пе́снь 9.>
<Ирмо́с:> Ужасе́ся о се́м Не́бо, и земли́ удиви́шася концы́, я́ко Бо́г яви́ся челове́ком пло́тски, и чре́во Твое́ бы́сть простра́ннейшее Небе́с. Те́м Тя́ Богоро́дицу, А́нгелов и челове́к чинонача́лия велича́ют.
Боже́ственным и Безнача́льным Естество́м прост сый, сложи́лся еси́ прия́тием пло́ти, в Тебе́ Само́м Сию́ соста́вив, Сло́ве Бо́жий, и пострада́в я́ко челове́к, пребы́л еси́ кроме́ страсте́й, я́ко Бог. Те́мже Тя во Двою́ Существу́ неразде́льно и неслия́нно велича́ем.
Отца́ по Существу́ Боже́ственному, я́коже естество́м быв челове́к, рекл еси́ Бо́га Вы́шний, рабо́м снизходя́, воскре́с от гро́ба, благода́тию Отца́ земноро́дным поло́ж, и́же по естеству́ Бо́га же и Влады́ку, с Ни́мже Тя вси велича́ем.
Богородичен:
Яви́лася еси́, о Де́во Ма́ти Бо́жия, па́че естества́ ро́ждши пло́тию Бо́га Сло́ва, Его́же Оте́ц отры́гну от се́рдца Своего́ пре́жде всех век, я́ко Благ, Его́же ны́не и теле́с превы́шша разуме́ем, а́ще и в те́ло облече́ся.
<И́н. Ирмо́с:> устраши́ся:
Бо́жия Тя естество́м у́бо Сы́на, зача́таго во утро́бе све́мы Богома́тере, и бы́вшаго нас ра́ди Челове́ка, и зря́ще Тя на Кресте́ естество́м у́бо стра́ждуща челове́ческим, безстра́стна же, я́ко Бо́га пребыва́юща, велича́ем.
Разруши́ся тьма дря́хлая, от а́да бо возсия́ Со́лнце Пра́вды Христо́с, земли́ просвеща́я вся концы́, сия́я Божества́ све́том, Небе́сный Челове́к, Бог земны́й: Его́же во двою́ естеству́ велича́ем.
<И́н. Ирмо́с:> Вои́стинну Богоро́дицу:
Ра́дости и весе́лия испо́лнь есть па́мять Твоя́, приступа́ющим исцеле́ния точа́щи, и благоче́стно Богоро́дицу Тя возвеща́ющим.
Псалмы́ Тя воспева́ем Благода́тная, и немо́лчно, е́же ра́дуйся, прино́сим: Ты бо источи́ла еси́ всем ра́дость.
<И́н. Ирмо́с:> ужасе́ся о се́м не́бо:
Наде́ждею и любо́вию вооруже́нно, и ве́рно огражде́нно счине́ние избра́нных, вся мучи́телей преще́ния, му́ки, и ра́ны ра́дующеся претерпе́ша, благосла́вно от Христа́ обогати́вшеся, победотворя́щаго в страда́ниих и́стины, первому́ченики.
Приста́нище спасе́ния, Крести́теля, апо́столы, проро́ки и му́ченики с по́стники, боже́ственныя учи́тели и свяще́нники, патриа́рхов же собра́ние, и священному́ченики благосла́вныя, жены́ боголюби́выя, преподо́бныя и пра́ведныя ны́не досто́йно восхва́лим.
Слава: 
Огне́м искуси́вшеся искуше́ний, и сластьми́ не прельсти́вшеся, ра́дуетеся чи́сте, престо́лу Влады́чню светови́дному предстоя́ще, сла́внии собо́ри святы́х на небесе́х, разреши́вшимся зерца́лом, се́ни же мимоше́дшей и́стинными явле́ньми.
<И ны́не: Богоро́дичен:>
Яви́лася еси́ разстоя́щимся совокупи́тельная: Тобо́ю бо а́нгелом единосе́льницы на небесе́х челове́цы бы́ша вои́стинну, и свиде́тельствуют чи́нове всех святы́х, ны́не с ни́ми пою́ще Твое́ Рождество́, Де́во Богоро́дице, в ве́чных пе́снех.
<Катава́сиа:> Вся́к земноро́дный:
Свя́т Госпо́дь Бо́г на́ш: пое́м по гла́су.
<Та́же ексапостила́рий воскре́сен:>
Со ученики́ взы́дем на го́ру Галиле́йскую, ве́рою Христа́ ви́дети глаго́люща власть прия́ти вы́шних и ни́жних, научи́мся: ка́ко учи́т креща́ти во и́мя Отца́, и Сы́на, и Свята́го Ду́ха, язы́ки вся, и пребыва́ти с таи́нники, я́коже обеща́ся, до сконча́ния ве́ка.
<Сла́ва:>
<Свети́лен все́м святы́м. Подо́бен:>
Крести́теля и Предте́чу, апо́столы, проро́ки, му́ченики, священнонача́льники же, по́стники и преподо́бныя, священному́ченики, ку́пно боголюби́выя жены́ и пра́ведныя вся, и а́нгелов чи́ны, до́лжно пе́сньми увязе́м моля́щеся, сла́ву сих получи́ти от Христа́ Спа́са.
<И ны́не, Богоро́дичен:>
И́же горе́ прославля́емый боже́ственне от а́нгелов, от недр О́тчих, Пречи́стая, не отсту́пль неизрече́нно, с до́льними поживе́: Ты же Сего́ была́ еси́ спасе́ния хода́таица, от чи́стых Твои́х крове́й Сему́, Чи́стая, па́че сло́ва плоть заимода́вши. Его́же моли́ рабо́м Твои́м избавле́ние да́ти прегреше́ний.
<На хвали́тех, Вся́кое дыха́ние: поста́вим стихо́в 8, и пое́м стихи́ры воскре́сны, гла́с 8:>
Го́споди, а́ще и суди́лищу предста́л еси́ от Пила́та суди́мый, но не отступи́л еси́ от престо́ла со Отце́м седя́: и воскре́с из ме́ртвых, мир свободи́л еси́ от рабо́ты чужда́го, я́ко Щедр и Человеколю́бец.
Го́споди, а́ще и я́ко ме́ртва во гро́бе иуде́и положи́ша, но я́ко Царя́ спя́ща во́ини Тя стрежа́ху, и я́ко живота́ сокро́вище, печа́тию печа́таша, но воскре́сл еси́, и по́дал еси́ нетле́ние душа́м на́шым.
Го́споди, ору́жие на диа́вола Крест Твой дал еси́ нам: трепе́щет бо и трясе́тся, не терпя́ взира́ти на си́лу Его́: я́ко ме́ртвыя возставля́ет, и смерть упраздни́. Сего́ ра́ди покланя́емся погребе́нию Твоему́ и воста́нию.
А нгел Твой, Го́споди, Воскресе́ние пропове́давый, стра́жи у́бо устраши́, жена́м же возгласи́, глаго́ля: что и́щете Жива́го с ме́ртвыми; воскре́се Бог сый, и вселе́нней жизнь дарова́.
Пострада́л еси́ Кресто́м, Безстра́стный Божество́м, погребе́ние прия́л еси́ тридне́вное, да нас свободи́ши от рабо́ты вра́жия, и обезсме́ртив оживотвори́ши нас Христе́ Бо́же, воскресе́нием Твои́м, Человеколю́бче.
<И́ны стихи́ры все́м святы́м, гла́с 4.>
<Подо́бен:> Я́ко до́бля:
Святы́я Госпо́дь и́же на земли́ удиви́: Того́ бо ра́ны и страда́ния в пло́ти восприя́ша, в сих крася́щеся, и боже́ственными удобре́ньми явле́нно удобря́еми: я́же воспои́м я́ко неувяда́ющия цве́ты, я́ко зве́зды непреле́стныя Це́ркве, я́ко во́льная заколе́ния.
Сти́х: Воззва́ша пра́веднии, и Госпо́дь услы́ша и́х.
С проро́ки апо́столи, с преподо́бными учи́телие, со священному́ченики вси пра́веднии, и жен пострада́вшее, и любо́вию пости́вшееся святы́х мно́жество, и пра́ведных чи́нове, да восхва́лятся свяще́нными пе́сньми, я́ко го́рняго Ца́рствия насле́дницы, я́ко рая́ жи́телие.
<Сти́х:> Ди́вен Бо́г во Святы́х свои́х:
И же зе́млю онебеси́вшии доброде́телей све́тлостию, и́же Христо́ву смерть подража́вшии, безсме́ртия хода́тайственный путь ше́ствовавшии, и́же стра́сти челове́ком рукоде́йствием благода́ти очи́стившии, и́же во всем ми́ре единоду́шно страда́льчествовавшии, до́блественне да восхва́лятся му́ченицы.
<Сла́ва: стихи́ра у́тренняя ева́нгльская, 1-я. Гла́с 1:>
На го́ру ученико́м иду́щим за земно́е вознесе́ние, предста́ Госпо́дь, и поклони́вшеся Ему́, и да́нныя вла́сти везде́ научи́вшеся, в поднебе́сную посыла́хуся пропове́дати е́же из ме́ртвых воскресе́ние, и е́же на небеса́ возше́ствие: и́мже и во ве́ки спребыва́ти нело́жный обеща́ся Христо́с Бог, и Спас душ на́ших.
<И ны́не:> Преблагослове́нна еси́ Богоро́дице Де́во: <Славосло́вие вели́кое. По трисвято́м тропа́рь воскре́сен то́чию, ектении́: и отпу́ст. И ча́с 1-й в притво́ре: и поуче́ние студи́тово: и соверше́нный отпу́ст.>
<На Литурги́и блаже́нна воскре́сна гла́са, на 4. Гла́с 8:>
Помяни́ нас, Христе́ Спа́се мира, я́коже разбо́йника помяну́л еси́ на дре́ве: и сподо́би всех, Еди́не Ще́дре, Небе́сному Ца́рствию Твоему́.
На дре́ве пригвожде́н быв, Спа́се наш, во́лею, я́же от дре́ва кля́твы Ада́ма изба́вил еси́, воздая́, я́ко Щедр, е́же по о́бразу, и ра́йское селе́ние.
Слы́ши, Ада́ме, и ра́дуйся со Е́вою: я́ко обнажи́вый пре́жде обоя́, и пре́лестию взем вас пле́нники, Кресто́м Христо́вым упраздни́ся.
Днесь Христо́с воскре́с от гро́ба, всем ве́рным подая́ нетле́ние, и ра́дость обновля́ет мироно́сицам по стра́сти и Воскресе́нии.
<И от кано́на все́х святы́х пе́снь 6, на 4.>
<Проки́мен апо́стола, гла́с 8:> Помоли́теся, и воздади́те Го́сподеви Бо́гу на́шему. <Сти́х:> Ве́дом во Иуде́и Бо́г, во Изра́или ве́лие И́мя Его́. <И святы́м, гла́с 4:> Ди́вен Бо́г во святы́х свои́х, Бо́г Изра́илев. <Апо́стол ко евре́ом, зача́ло 330:> Святи́и вси́ ве́рою: <Аллилу́иа, гла́с 4:> Воззва́ша пра́веднии, и Госпо́дь услы́ша и́х. Сти́х: Мно́ги ско́рби пра́ведным, и от все́х и́х изба́вит я́ Госпо́дь. <Ева́нглие Матфе́а, зача́ло 38:> Вся́к и́же испове́сть мя́ пред челове́ки: <Прича́стный:> Хвали́те Го́спода с небе́с: Други́й: Ра́дуйтеся пра́веднии о Го́споде:
<На трапе́зе утеше́ние бра́тии, гото́вящымся к по́стному по́двигу.>
<[зри́]> Подобает ведати: аще храм всех святых: На Малей и Велицей вечерни, и на Утрени, и на Литургии, подобне поем, якоже случится в Неделю великаго святаго. Емуже бывает бдение. Точию на Утрени поем полиелей.
<По полиеле́и:>
Велича́ем вас апо́столи, му́ченицы, проро́цы, и вси святи́и, и чтем святу́ю па́мять ва́шу: вы бо мо́лите о нас Христа́ Бо́га на́шего.
<Псало́м избра́нный: Блаже́н му́ж боя́йся го́спода: И седа́лен святы́м, пи́сан в кано́не по 3-й пе́сни. Степе́нна гла́са. Проки́мен: Вся́кое дыха́ние: И ева́нглие святы́м. Воскресе́ние христо́во: и псало́м 50. Сла́ва: Моли́твами все́х святы́х: И ны́не: Моли́твами Богоро́дицы: Вме́сто Воскре́с иису́с: стихи́ра все́м святы́м, ку́ю во́лиши. Кано́н воскре́сен со ирмосо́м на 4, и богоро́дицы на 2, и святы́м на 8. И про́чее, я́коже предписа́ся.>
<Коне́ц, и Бо́гу сла́ва.>
==== Примечания ====
=  1
Иоа́н. Зач. 52
=  2
зри́
=  3
анато́лиевы
=  4
анато́лиевы
=  5
анато́лиевы
=  6
анато́лиева
