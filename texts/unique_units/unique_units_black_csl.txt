Воскресние Твое Христе Спасе, Ангели поют на небесех, и нас на земли сподоби чистым сердцем Тебе славити.
Слава Святей, и Единосущней, и Животворящей, и Неразделимей Троице, всегда, ныне и присно, и во веки веков.
Аминь.
Христос воскресе из мертвых, смертию смерть поправ, и сущым во гробех живот даровав.
Да воскреснет Бог, и расточатся врази Его, и да бежат от Лица Его ненавидящии Его.
Христос воскресе:
Яко исчезает дым, да исчезнут, яко тает воск от лица огня. Христос воскресе:
Тако да погибнут грешницы от Лица Божия, а праведницы да возвеселятся. Христос воскресе:
Сей день егоже сотвори Господь, возрадуемся и возвеселимся вонь. Христос воскресе:
Христос воскресе из мертвых, смертию смерть поправ.
И братиям поющым: И сущым во гробех живот даровав.
Миром Господу помолимся:
Яко подобает Тебе всякая слава:
Воскресния день: Ирмосы на 4:
Христос воскресе из мертвых.
Воскресния день:
Пасхальный канон поется полностью хором: и ирмосы, и припевы, и тропари, и катавасии.
На каждой песни канона совершается каждение.
При соборном служении каждение совершают все иереи поочередно (а при большом числе иереев – попарно).
Воскресения день, просветимся, людие. Пасха, Господня Пасха: от смерти бо к жизни, и от земли к небеси, Христос Бог нас преведе, победную поющия. 
Очистим чувствия, и узрим неприступным светом Воскресения, Христа блистающася, и радуйтеся, рекуща, ясно да услышим, победную поюще. 
Небеса убо достойно да веселятся, земля же да радуется, да празднует же мир, видимый же весь и невидимый: Христос бо воста, веселие вечное. 
Яко Твоя держава, и Твое есть Царство, и сила, и слава Отца, и Сына, и Святаго Духа, ныне и присно, и во веки веков.
Приидите, пиво пием новое, не от камене неплодна чудодеемое, но нетления источник из гроба одождивша Христа, в Немже утверждаемся. 
Ныне вся исполнишася света, небо же и земля, и преисподняя: да празднует убо вся тварь востание Христово, в немже утверждается. 
Вчера спогребохся Тебе Христе, совостаю днесь воскресшу Тебе, сраспинахся Тебе вчера, Сам мя спрослави Спасе во Царствии Твоем. 
Яко ты еси Бог наш, и Тебе славу возсылаем, Отцу, и Сыну, и Святому Духу ныне и присно, и во веки веков.
Предварившия утро яже о Марии, и обретшия камень отвален от гроба, слышаху от Ангела: во свете присносущнем Сущаго, с мертвыми что ищете, яко человека? Видите гробныя пелены, тецыте и миру проповедите, яко воста Господь, умертвивый смерть, яко есть Сын Бога, спасающаго род человеческий.
На стражи моей стану:
На Божественней стражи богоглаголивый Аввакум да станет с нами, и покажет светоносна Ангела, ясно глаголюща: днесь спасение миру, яко воскресе Христос, яко всесилен. 
Мужеский убо пол, яко разверзый девственную утробу, явися Христос: яко человек же, Агнец наречеся: непорочен же, яко невкусен скверны, наша Пасха, и яко Бог истинен совершен речеся. 
Яко единолетный агнец, благословенный нам венец Христос, волею за всех заклан бысть, Пасха чистительная, и паки из гроба красное правды нам возсия Солнце. 
Богоотец убо Давид пред сенным ковчегом скакаше играя, людие же Божии святии, образов сбытие зряще, веселимся Божественне, яко воскресе Христос, яко Всесилен. 
Яко благ и человеколюбец Бог еси, и тебе славу возсылаем, Отцу, и Сыну, и Святому Духу, ныне и присно, и во веки веков.
Утренюем утреннюю глубоку, и вместо мира песнь принесем Владыце, и Христа узрим правды Солнце, всем жизнь возсияюща.  
Безмерное Твое благоутробие, адовыми узами содержимии зряще, к свету идяху Христе, веселыми ногами, Пасху хваляще вечную. 
Приступим свещеноснии, исходящу Христу из гроба, яко жениху, и спразднуем любопразднственными чинми Пасху Божию спасительную. 
Яко святися и прославися пречестное и великолепое имя Твое, Отца, и Сына, и Святаго Духа, ныне и присно, и во веки веков.
Снизшел еси в преисподняя земли, и сокрушил еси вереи вечныя, содержащия связанныя, Христе, и тридневен, яко от кита Иона, воскресл еси от гроба. 
Сохранив цела знамения Христе, воскресл еси от гроба, ключи Девы не вредивый в рождестве Твоем, и отверзл еси нам райския двери. 
Спасе мой, живое же и нежертвенное заколение, яко Бог Сам Себе волею привед Отцу, совоскресил еси всероднаго Адама, воскрес от гроба. 
Ты бо еси Царь мира, и Спас душ наших, и Тебе славу возсылаем, Отцу, и Сыну, и Святому Духу, ныне и присно, и во веки веков.
Аще и во гроб снизшел еси, Безсмертне, но адову разрушил еси силу, и воскресл еси, яко победитель, Христе Боже, женам мироносицам вещавый: радуйтеся, и Твоим апостолом мир даруяй, падшим подаяй воскресение.
Еже прежде солнца Солнце зашедшее иногда во гроб, предвариша ко утру, ищущия яко дне мироносицы девы, и друга ко друзей вопияху: о другини! Приидите, вонями помажем тело живоносное и погребеное, плоть воскресившаго падшаго Адама, лежащую во гробе. Идем, потщимся якоже волсви, и поклонимся, и принесем мира яко дары, не в пеленах, но в плащанице обвитому, и плачим, и возопиим: о Владыко, востани, падшим подаяй воскресение.
Христос сшед к борьбе адове Един.
Многия взем победы корысти, взыде.
Во святую и великую Неделю Пасхи, самое живоносное Воскресение празднуем Господа Бога и Спаса нашего Иисуса Христа, еже убо и Пасху именуем: яже еврейскою беседою преведение толкуется. Той бо есть день, воньже Бог в начале мир от небытия приведе. В той день израильтеския люди, сквозе Чермное море провед, от фараоновых исхищает рук. В той паки с небесе сошед, во утробу Девы вселися: и ныне из адовых сокровищ человеческое естество все исхитив, на небеса возведе, и к древнему достоянию приведе нетления. Обаче сошед во ад, не всех воскреси, но елицы веровати Ему изволиша: душы же яже от века святых нуждею держимыя от ада свободи, и всем даде на небеса взыти. Сего ради радующеся преестественне со светлостию Воскресние празднуем, радость образующе, еюже естество наше милосердия ради милости Божия обогатися: такожде и вражды разрушение, и еже с Богом соединение и с самеми ангелы показующе, обычное содеваем целование. Господне же Воскресение бысть сице: воином стрегущым гроб, о полунощи трус бывает: сошед бо Ангел, камень отваляет от дверей гроба, стражие же ужасающеся бегают. И прихождение зде женам бывает в субботу позде, якоже от полсубботныя нощи. И первее убо Воскресние Божии Матери познаваемо бывает прямо седящей гроба с Магдалинею, якоже глаголет Матфей. Но да не сомнило бы ся Воскресние, за еже к Матери присвоения, евангелисти глаголют: первее является Магдалини Марии, она же и на камени Ангела виде: и приникши паки сущыя внутрь зрит, иже убо и Господне Воскресние возвещают: воста бо, глаголют, несть зде: се место, идеже положиша Его. Течет убо сия слышавши, и к теплейшым от ученик приходит, к Петру и Иоанну, и Воскресние сим благовествует. Возвращающися же ей с другою Мариею, срете я Христос, глаголя: радуйтеся. Подобаше бо первее слышавшему роду: в печалех родиши чада, тому прежде и радость внушити. Сия же любовию побеждаемыя приступают, и пречистыма ногама Его касаются, опаснейше разумети хотяще. Апостола же ко гробу притекоста, Иоанн убо приник точию во гроб, отиде. Петр же внутрь входит, и испытнейше зрит, плащанице же касается и судареви. Паки же Магдалина приходит ко гробу о утрени, со другими женами, виденная уверити хотящи опасне. У внешних же стоящи рыдаше, внутрь же гроба приникши, зрит два Ангела блистающася светлостию, и аки претяща ей, и глаголюща: жено, что плачеши? и кого ищеши? Иисуса ищете Назарянина распятаго: воста, несть зде. И абие восташа пристрашни, видевше Господа. Темже она обращшися вспять, видит Христа стояща, вертоградаря же его быти мнящи, [зане в вертограде гроб бысть,] глаголет: Господи, аще Ты еси взял Его, рцы ми, где еси положил Его? и аз возму Его. Паки же Спас ко Ангелом помаав, глаголет к Магдалини: Марие. Она же сладкий и обычный Христов ощутивши глас, прикоснутися Ему хотяше. Он же глаголет: не прикасайся Мне, не у бо взыдох ко Отцу Моему, якоже ты помышляеши, еще человека Мя быти непщующи: иди же к братии моей, и рцы им, елика же видела еси и слышала. И сие убо Магдалина делает. Свитающу же дню паки у гроба с прочими бывает. Сущии же со Иоанною и Саломиею, возсиявшу солнцу приидоша. И просто рещи, различно еже на гроб жен прихождение бысть, в нихже бе и Богородица: та бо есть, юже Иосиеву глаголет Марию Еванглие. Иосифов же бе сын сей Иосий. В неизвестном убо есть, в кий час воскресе Господь: нецыи убо в первое куроглашение глаголют: друзии же егда трус бысть, и различно друзии. Сим же тако бывшым, се нецыи от кустодии дошедше, возвестиша архиереем содеявшаяся. Они же сребрениками их умздивше, повинуют рещи: яко ученицы Его пришедше нощию, украдоша Его. В вечер настоящаго дне, учеником во едино собраным страха ради иудейскаго, и дверем твердо заключеным, входит к ним Иисус, яко в нетленнем телеси бе, и мир обычно сим благовествует. Они же Сего видевше, премного возрадовашася, и дуновением совершеннейшее Всесвятаго Духа действо приемлют. Како же тридневное Воскресние Господне? веждь сице: Вечер четвертка, и день пятка, тако бо нощеденство еврее исчитают, день един. Пятка паки нощь, и суббота вся, другое нощеденство, се день вторый. Паки субботная нощь, и недели день, от части бо начала все приемлется, третие нощеденство: се день третий. Или сице: В третий час пятка распят бысть Христос. Таже от шестаго часа до девятаго тма бысть, сие нощь ми разумей, се от третияго даже до девятаго едино нощеденство. Таже паки по тме, день и нощь пятка, се два нощеденства. День субботы, и нощь ея паки, се три нощеденства, по евангелисту глаголющему: свитающу во едину от суббот. Аще ли в третий обещав облагодетельствова нас Спас, скорейше содела благодейство, и тако благодать, и слава Ему во веки веков. Аминь.
Воскресение Христово видевше, поклонимся Святому Господу Иисусу, единому безгрешному, Кресту Твоему покланяемся, Христе, и святое Воскресение Твое поем и славим: Ты бо еси Бог наш, разве Тебе иного не знаем, имя Твое именуем. Приидите вси вернии, поклонимся Святому Христову Воскресению: се бо прииде Крестом радость всему миру. Всегда благословяще Господа, поем Воскресение Его: распятие бо претерпев, смертию смерть разруши. 
Воскрес Иисус от гроба, якоже прорече, даде нам живот вечный и велию милость. 
Отроки от пещи избавивый, быв Человек, страждет яко смертен, и страстию смертное, в нетления облачит благолепие, Един благословен отцев Бог, и препрославлен. 
Жены с миры богомудрыя в след Тебе течаху: Егоже, яко мертва, со слезами искаху, поклонишася радующияся Живому Богу, и Пасху тайную Твоим, Христе, учеником благовестиша. 
Смерти празднуем умерщвление, адово разрушение, иного жития вечнаго начало, и играюще поем Виновнаго, Единаго благословеннаго отцев Бога, и препрославленнаго. 
Яко воистинну священная, и всепразднственная сия спасительная нощь, и светозарная, светоноснаго дне, востания сущи провозвестница: в нейже безлетный Свет из гроба плотски всем возсия. ''(4 раза)''
Буди держава Царствия Твоего благословенна и препрославленна, Отца, и Сына, и Святаго Духа, ныне и присно, и во веки веков.
Сей нареченный и святый день, един суббот царь и господь, праздников праздник и торжество есть торжеств, воньже благословим Христа во веки. 
Приидите, новаго винограда рождения, Божественнаго веселия, в нарочитом дни Воскресения, Царствия Христова приобщимся, поюще Его яко Бога во веки. 
Возведи окрест очи твои, Сионе, и виждь: се бо приидоша к тебе, яко богосветлая светила, от запада, и севера, и моря, и востока чада твоя, в тебе благословящая Христа во веки. 
Отче Вседержителю, и Слове, и Душе, треми соединяемое во Ипостасех Естество, Пресущественне и Пребожественне, в Тя крестихомся, и Тя благословим во вся веки. 
Яко благословися имя Твое, и прославися Царство Твое, Отца, и Сына, и Святаго Духа, ныне и присно, и во веки веков.
Величит душа моя воскресшаго тридневно от гроба Христа Жизнодавца.
Светися, светися, новый Иерусалиме: слава бо Господня на тебе возсия. Ликуй ныне и веселися, Сионе. Ты же, Чистая, красуйся, Богородице, о востании Рождества Твоего.
Светися:
Христос новая Пасха, жертва живая, агнец Божий вземляй грехи мира.
Ангел вопияше Благодатней: Чистая Дево, радуйся! И паки реку: радуйся! Твой Сын воскресе тридневен от гроба, и мертвыя воздвигнувый: людие, веселитеся.
Возбудил еси уснув мертвыя от века, царски рыкавый яко от Иуды лев.
Магдалина Мария притече ко гробу, и Христа видевши, яко вертоградаря вопрошаше.
Ангел облистаяй женам вопияше: престаните от слез, яко Христос воскресе.
Христос воскресе, смерть поправый, и мертвыя воздвигнувый, людие веселитеся.
Днесь всяка тварь веселится и радуется: яко Христос воскресе, и ад пленися.
Днесь Владыка плени ада, воздвигнувый юзники, яже от века имяше люте одержимыя.
Величит душа моя Триипостаснаго и Нераздельнаго Божества державу.
Радуйся, Дево, радуйся, радуйся, Благословенная, радуйся, Препрославленная! Твой бо Сын воскресе тридневен от гроба.
О Божественнаго, о любезнаго, о сладчайшаго Твоего гласа! с нами бо неложно обещался еси быти, до скончания века Христе: Егоже вернии, утверждение надежди имуще, радуемся.
О Пасха велия и священнейшая, Христе! о мудросте, и Слове Божий, и сило! Подавай нам истее Тебе причащатися, в невечернем дни Царствия Твоего.
Яко Тя хвалят вся Силы Небесныя, Отца, и Сына, и Святаго Духа, и Тебе славу возсылают, ныне и присно, и во веки веков.
Плотию уснув, яко мертв, Царю и Господи, тридневен воскресл еси, Адама воздвиг от тли, и упразднив смерть: Пасха нетления, мира спасение. 
Всякое дыхание:
Хвалите Его на силах Его, хвалите Его по множеству величествия Его.
Поем Твою, Христе, спасительную страсть, и славим Твое Воскресение.
Хвалите Его во гласе трубнем, хвалите Его во псалтири и гуслех.
Крест претерпевый, и смерть упразднивый, и воскресый из мертвых, умири нашу жизнь, Господи, яко Един Всесилен.
Хвалите Его в тимпане и лице, хвалите Его во струнах и органе.
Ада пленивый и человека воскресивый, Воскресением Твоим, Христе, сподоби ны чистым сердцем, Тебе пети и славити.
Хвалите Его в кимвалех доброгласных, хвалите Его в кимвалех восклицания, всякое дыхание да хвалит Господа.
Боголепное Твое снизхождение славяще, поем Тя, Христе: родился еси от Девы, и неразлучен был еси от Отца: пострадал еси яко человек, и волею претерпел еси Крест, воскресл еси от гроба яко от чертога произшед, да спасеши мир, Господи, слава Тебе.
Да воскреснет Бог, и расточатся врази Его.
Пасха священная нам днесь показася, Пасха нова святая, Пасха таинственная, Пасха всечестная. Пасха Христос Избавитель, Пасха непорочная, Пасха великая, Пасха верных. Пасха двери райския нам отверзающая. Пасха всех освящающая верных.
Яко исчезает дым, да исчезнут.
Приидите от видения жены благовестницы, и Сиону рцыте: приими от нас радости благовещения, Воскресения Христова: красуйся, ликуй и радуйся, Иерусалиме, Царя Христа узрев из гроба, яко жениха происходяща.
Тако да погибнут грешницы от Лица Божия, а праведницы да возвеселятся.
Мироносицы жены, утру глубоку, представша гробу Живодавца, обретоша Ангела на камени седяща, и той провещав им, сице глаголаше: что ищете Живаго с мертвыми? что плачете Нетленнаго во тли? Шедше, проповедите учеником Его.
Сей день, егоже сотвори Господь, возрадуемся и возвеселимся в онь.
Пасха красная, Пасха, Господня Пасха! Пасха всечестная нам возсия. Пасха, радостию друг друга обымем. О Пасха! Избавление скорби, ибо из гроба днесь, яко от чертога возсияв Христос, жены радости исполни, глаголя: проповедите апостолом.
Таже, Христос воскресе
Воскресения день, и просветимся торжеством, и друг друга обымем. Рцем братие, и ненавидящим нас, простим вся Воскресением, и тако возопиим: Христос воскресе из мертвых, смертию смерть поправ, и сущим во гробех живот даровав.
Воистинну воскресе.
Воистинну воскресе. По томуже образу и иереев целуют, и сами между собою по чину своему. И ставятся от иереев по десной стране рядом. Таже по них и миряне такожде целование творят. Работницы же монастырстии в томже чину да станут, и друг друга целующе. Бывает же посреди во всех велие молчание. По целовании же чтется огласительное слово златоустаго от настоятеля, или екклисиарха: не седим же на сицевом чтении, но стояще слушаем вси.
Иже во святых отца нашего Иоанна, Архиепископа Константинопольскаго, Златоустаго, слово Огласительное во святый и светоносный день преславнаго и спасительнаго Христа Бога нашего Воскресения.
Аще кто благочестив и боголюбив, да насладится сего добраго и светлаго торжества. Аще кто раб благоразумный, да внидет радуяся в радость Господа своего. Аще кто потрудися постяся, да восприимет ныне динарий. Аще кто от перваго часа делал есть, да приимет днесь праведный долг. Аще кто по третием часе прииде, благодаря да празднует. Аще кто по шестом часе достиже, ничтоже да сумнится, ибо ничимже отщетевается. Аще кто лишися и девятаго часа, да приступит, ничтоже сумняся, ничтоже бояся. Аще кто точию достиже, и во единонадесятый час, да не устрашится замедления: любочестив бо Сый Владыка, приемлет последняго якоже и перваго: упокоевает в единонадесятый час пришедшаго, якоже делавшаго от перваго часа. И последняго милует, и первому угождает, и оному дает, и сему дарствует, и дела приемлет, и намерение целует, и деяние почитает, и предложение хвалит. Темже убо внидите вси в радость Господа своего: и первии и втории, мзду приимите. Богатии и убозии, друг со другом ликуйте. Воздержницы и ленивии, день почтите. Постившиися и непостившиися, возвеселитеся днесь. Трапеза исполнена, насладитеся вси. Телец упитанный, никтоже да изыдет алчай, вси насладитеся пира веры: вси восприимите богатство благости. Никтоже да рыдает убожества, явися бо общее Царство. Никтоже да плачет прегрешений, прощение бо от гроба возсия. Никтоже да убоится смерти, свободи бо нас Спасова смерть. Угаси ю, Иже от нея держимый. Плени ада, Сошедый во ад. Огорчи его вкусивша плоти Его. И сие предприемый Исаиа возопи: ад, глаголет, огорчися, срет Тя доле. Огорчися, ибо упразднися. Огорчися, ибо поруган бысть. Огорчися, ибо умертвися. Огорчися, ибо низложися. Огорчися, ибо связася. Прият тело, и Богу приразися. Прият землю, и срете Небо. Прият еже видяше, и впаде во еже не видяше. Где твое, смерте, жало? где твоя, аде, победа? Воскресе Христос, и ты низверглся еси. Воскресе Христос, и падоша демони. Воскресе Христос, и радуются Ангели. Воскресе Христос, и жизнь жительствует. Воскресе Христос, и мертвый ни един во гробе. Христос бо востав от мертвых, Начаток усопших бысть. Тому слава и держава, во веки веков. Аминь.
Уст твоих, якоже светлость огня возсиявши, благодать вселенную просвети: не сребролюбия мирови сокровища сниска, высоту нам смиреномудрия показа, но твоими словесы наказуя, отче Иоанне Златоусте, моли Слова, Христа Бога, спастися душам нашим.
Помилуй нас, Боже: и Исполним утреннюю молитву нашу Господеви:
Премудрость.
Благослови.
Сый благословен Христос Бог наш, всегда, ныне и присно, и во веки веков.
Аминь. Утверди Боже:
Христос воскресе из мертвых, смертию смерть поправ. И мы поем: И сущым во гробех живот даровав. И абие настоятель глаголет отпуст: Христос воскресый из мертвых, смертию смерть поправый, и сущым во гробех живот даровавый: истинный Бог наш, молитвами Пречистыя Своея Матере и всех святых, помилует и спасет нас, яко Благ и Человеколюбец.
Христос воскресе.
И нам дарова живот вечный, покланяемся его тридневному воскреснию.
О часех святыя Пасхи и всея Светлыя седмицы.
Благословен Бог наш: Христос воскресе из мертвых: трижды, весь тропарь.
Воскресение Христово видевше, поклонимся Святому Господу Иисусу, единому Безгрешному. Кресту Твоему покланяемся, Христе, и святое Воскресение Твое поем и славим: Ты бо еси Бог наш, разве Тебе иного не знаем, имя Твое именуем. Приидите, вси вернии, поклонимся Святому Христову Воскресению: се бо прииде Крестом радость всему миру. Всегда благословяще Господа, поем Воскресение Его: распятие бо претерпев, смертию смерть разруши.
Предварившия утро яже о Марии, и обретшия камень отвален от гроба, слышаху от ангела: во свете присносущнем Сущаго, с мертвыми что ищете, яко человека? Видите гробныя пелены, тецыте и миру проповедите, яко воста Господь, умертвивый смерть, яко есть Сын Бога, спасающаго род человеческий.
Аще и во гроб снизшел еси, Безсмертне, но адову разрушил еси силу, и воскресл еси, яко победитель, Христе Боже, женам мироносицам вещавый, – радуйтеся! – и Твоим апостолом мир даруяй, падшим подаяй воскресение.
Во гробе плотски, во аде же с душею, яко Бог, в раи же с разбойником, и на престоле был еси, Христе, со Отцем и Духом, вся исполняяй, Неописанный.
Яко Живоносец, яко рая краснейший, воистинну и чертога всякаго царскаго показася светлейший, Христе, гроб Твой, источник нашего воскресения.
Вышняго освященное Божественное селение, радуйся! Тобою бо дадеся радость, Богородице, зовущим: благословенна Ты в женах еси, Всенепорочная Владычице.
Господи, помилуй, 40. Слава, и ныне. Честнейшую херувим... Именем Господним благослови, отче. Иерей, стих: Молитвами святых отец наших... Мы же речем: Аминь. И паки глаголем подобне: Христос воскресе.., трижды.
Господи, помилуй, трижды. Благослови.
И отпуст.
Подобает ведати, како поется молебен на святую Пасху.
Благословен Бог наш...
Христос воскресе.., .
Христос воскресе.., 
И сущим во гробех живот даровав.
Предварившия утро... Аще ли хощеши приложити канон коего святаго, и глаголи прежде тропарь святаго, единожды. Слава, и ныне: Предварившия утро...
Христос воскресе [из мертвых].
Спаси от бед...
Исповедайтеся Господеви, яко благ, яко в век милость Его.
Достойно есть.., 
Светися, светися...
Предварившия утро...
Аще и во гроб...
Помилуй нас, Боже...
Христос, воскресый из мертвых
Христос воскресе! 
Воистинну воскресе! 
Господи помилуй, 
Последование литургии, бывает порану
Благослови Владыко.
Благословено Царство Отца, и Сына, и Святаго Духа, ныне и присно, и во веки веков. И мы: Аминь.
Да воскреснет бог:
Христос воскресе: единожды.
Яко исчезает дым: Христос воскресе:
Тако да погибнут грешницы: Христос воскресе:
Сей день: Христос воскресе:
И сущым во гробех живот даровав.
Воскликните Господеви вся земля.
Молитвами богородицы, спасе спаси нас.
Воскликните Господеви вся земля, пойте же имени Его, дадите славу хвале Его. Молитвами Богородицы, Спасе спаси нас.
Рцыте Богу: коль страшна дела Твоя, во множестве силы Твоея солжут Тебе врази Твои. Молитвами Богородицы, Спасе спаси нас.
Вся земля да поклонится Тебе, и поет Тебе, да поет же имени Твоему Вышний. Молитвами Богородицы, Спасе спаси нас.
Молитвами Богородицы, Спасе спаси нас.
Боже ущедри ны и благослови ны.
Спаси ны Сыне Божий, воскресый из мертвых, поющыя Ти: Аллилуиа.
Боже, ущедри ны, и благослови ны, просвети лице Твое на ны, и помилуй ны. Спаси ны Сыне Божий:
Да познаем на земли путь твой, во всех языцех спасение твое. Спаси ны Сыне Божий:
Да исповедятся Тебе людие Боже, да исповедятся Тебе людие вси. Спаси ны Сыне Божий:
вкупе два лика: Единородный Сыне:
Христос воскресе из мертвых:
Да воскреснет Бог, и расточатся врази Его, и да бежат от лица Его ненавидящии Его. Христос воскресе:
Тако да погибнут грешницы от лица Божия, а праведницы да возвеселятся, да возрадуются пред богом. Христос воскресе:
Премудрость, прости.
В церквах благословите Бога, Господа от источник Израилевых.
Предварившыя утро:
Аще и во гроб снизшел еси:
Елицы во Христа крестистеся, во Христа облекостеся: аллилуиа.
и Елицы во христа крестистеся:
Сей день егоже сотвори, Господь, возрадуемся и возвеселимся вонь.
Первое убо слово сотворих:
Ты воскрес ущедриши сиона.
Господь с небесе на землю призре.
Благослови владыко благовестителя:
Бог молитвами святаго славнаго
Премудрость прости услышим святаго Еванглиа.
От Иоанна святаго Еванглиа чтение.
Вонмем.
Ангел вопияше благодатней, Чистая Дево радуйся, и паки реку, радуйся: Твой Сын воскресе тридневен от гроба, и мертвыя воздвигнувый, людие веселитеся.
Светися, светися новый Иерусалиме:
Тело Христово приимите, источника безсмертнаго вкусите, аллилуиа.
Со страхом Божиим и верою приступите.
Спаси Боже люди Твоя:
Всегда ныне и присно:
Благословение Господне на вас:
Христос воскресе из мертвых смертию смерть поправ.
Молитва во еже благословити брашна мяс, во Святую и великую неделю Пасхи
Благословен Бог наш: Христос воскресе:
Господу помолимся. Господи помилуй.
Призри Господи Иисусе Христе Боже наш, на брашна мяс, и освяти я, якоже освятил еси овна, егоже Тебе приведе верный Авраам, и агнца, егоже Тебе Авель во всеплодие принесе: подобне и тельца упитаннаго, егоже жрети повелел еси сынови Твоему заблуждшему, и паки к Тебе возвращшемуся: да якоже той сподобися Твоея благости насладитися, сице и освященных от Тебе, и благословенных насладимся в пищу всех нас. Ты бо еси истинная Пища, и податель благих, и Тебе славу возсылаем со безначальным Твоим Отцем, и Пресвятым, и благим, и животворящим Твоим Духом, ныне и присно, и во веки веков. аминь.
Молитва во еже благословити сыр и яица
Господу помолимся.
Владыко Господи Боже наш, Зиждителю и Содетелю всех, благослови млеко огустевшее, с нимже и яица, и нас соблюди во благости Твоей, яко да причащающеся их, Твоих независтно подательных даров исполнимся, и неизглаголанныя Твоея благости: яко Твоя держава, и твое есть Царство, и сила, и слава, Отца, и Сына, и Святаго Духа, ныне и присно, и во веки веков. аминь.
Последование артоса, в день святыя Пасхи
Вознесу тя Боже мой: Христос воскресе:
и Отче наш: Слава и ныне: Господи помилуй.
Христе Боже, благослови ястие:
Благословите мя отцы святии, и простите мя грешнаго.
Бог да простит и благословит
Воистинну воскресе:
Покланяемся его тридневному воскреснию:
Светися светися:
Светися, светися:
Молитвами святых отец наших, Господи Иисусе Христе Боже наш, помилуй нас.
Христос воскресе: трижды.
Аще и во гроб: Господи помилуй, 
Благословен бог милуяй, и питаяй нас от своих богатых даров, своею благодатию и человеколюбием, всегда, ныне и присно, и во веки веков.
Бог да простит и помилует послуживших нам
И нам дарова живот вечный:
Благословен Бог наш всегда, ныне и присно, и во веки веков.
Аминь. И той начинает: Христос воскресе из мертвых, смертию смерть поправ, и сущым во гробех живот даровав.
Яко исчезает дым:
Тако да погибнут грешницы:
Сей день, егоже сотвори Господь: Мы же на кийждо стих поем: Христос воскресе:
Мы же: Христос воскресе:
Миром Господу помолимся.
Господи воззвах:
Прежде век от Отца рождшемуся Божию Слову, воплощшемуся от Девы Марии, приидите поклонимся: Крест бо претерпев, погребению предадеся, яко Сам восхоте: и воскрес из мертвых, спасе мя заблуждающаго человека.
Христос Спас наш, еже на ны рукописание пригвоздив на Кресте заглади, и смертную державу упраздни: покланяемся Его тридневному Воскреснию.
Со архангелы воспоим Христово Воскресние: Той бо есть Избавитель и Спас душ наших, и в славе страшней и крепцей силе, паки грядет судити миру, егоже созда.
Тебе распеншагося и погребеннаго, ангел проповеда Владыку, и глаголаше женам: приидите видите, идеже лежаше Господь: воскресе бо, якоже рече, яко всесилен. Темже Тебе покланяемся единому безсмертному: жизнодавче Христе, помилуй нас.
Крестом Твоим упразднил еси, юже от древа клятву, погребением Твоим умертвил еси смерти державу: востанием же Твоим просветил еси род человеческий. Сего ради вопием Ти: благодетелю Христе Боже наш, слава Тебе.
Отверзошася Тебе Господи, страхом врата смертная, вратницы же адовы видевше Тя, убояшася: врата бо медная сокрушил еси, и вереи железныя стерл еси, и извел еси нас от тьмы и сени смертныя, и узы нашя растерзал еси.
Спасительную песнь поюще, от уст возслем: приидите вси в дому Господнем припадем, глаголюще: на Древе распныйся, и из мертвых воскресый, и сый в недрех Отчих, очисти грехи нашя.
Прейде сень законная, благодати пришедши: якоже бо купина не сгараше опаляема, тако Дево родила еси, и Дева пребыла еси. Вместо столпа огненнаго, праведное возсия Солнце: вместо Моисеа, Христос, спасение душ наших.
Свете тихий:
Кто бог велий яко Бог наш? ты еси Бог творяй чудеса.
Сказал еси в людех силу твою.
И рех: ныне начах, сия измена десницы вышняго.
Помянух дела господня, яко помяну от начала чудеса Твоя.
Кто Бог велий:
И о сподобитися нам слышанию святаго Еванглиа, Господа Бога молим.
Сущу позде в день той:
Не иму веры.
Рцем вси: и Сподоби Господи в вечер сей:
Исполним вечернюю молитву:
Воскресние Твое Христе Спасе, всю просвети вселенную и призвал еси Твое создание: всесильне Господи слава тебе.
Пасха священная:
Воскресния день: Христос воскресе:
Благослови. Настоятель: Сый благословен Христос Бог наш:
утверди боже:
Христос воскресый из мертвых:
Христе Боже благослови: По востании же от трапезы, глаголем: Христос воскресе:
С нами Бог Своею благодатию:
Слава святей и единосущней:
В начале бе слово:
Аще и во гроб:
Воскресние Христово:
и Воскрес Иисус от гроба:
Плотию уснув:
Всякое дыхание и вся тварь, Тя славит Господи, яко Крестом смерть упразднил еси, да покажеши людем, еже из мертвых Твое Воскресние, яко един Человеколюбец.
Да рекут иудее, како воини погубиша стрегущии Царя? почто бо Камень не сохрани камене жизни? или Погребеннаго да дадят, или Воскресшему да поклонятся, глаголюще с нами: слава множеству щедрот Твоих, Спасе наш, слава Тебе.
Радуйтеся людие и веселитеся, ангел седяй на камени гробнем, той нам благовести, рек: Христос воскресе из мертвых, Спас мира, и исполни всяческая благоухания: радуйтеся людие и веселитеся.
Ангел убо еже радуйся, прежде Твоего зачатия Господи, Благодатней принесе: ангел же камень славнаго Твоего гроба в Твое Воскресние отвали: ов убо в печали место, веселия образы возвещая: сей же в смерти место, Владыку жизнодавца проповедуя нам, темже вопием Ти: благодетелю всех, Господи слава Тебе.
Воскресние Христово видевше:
Воскрес Иисус от гроба:
антифоны Пасхи непременно, якоже указася в неделю пасхи. Прокимен апостола, глас 8: Во всю землю изыде вещание их, и в концы вселенныя глаголы их. Стих:
Небеса поведают славу Божию, творение же руку его возвещает твердь.
Возвратишася апостоли:
Исповедят небеса чудеса твоя Господи:
Бог прославляемь в совете святых.
Бога никтоже виде нигдеже:
Тело Христово:
Господи воззвах, 
Твоим Крестом Христе Спасе, смерти держава разрушися, и диаволя прелесть упразднися: род же человеческий верою спасаемый: песнь Тебе всегда приносит.
Просветишася всяческая воскреснием твоим Господи, и рай паки отверзеся: вся же тварь восхваляющи тя, песнь тебе всегда приносит.
Славлю Отца и Сына силу, и Святаго Духа пою власть, нераздельное, несозданное Божество, Троицу Единосущную, царствующую в век века.
Кресту Твоему честному покланяемся Христе, и Воскресние Твое поем и славим: раною бо Твоею мы вси исцелехом.
Поем Спаса от Девы воплощшагося: нас бо ради распятся, и в третий день воскресе, даруя нам велию милость.
Сущым во аде сошед Христос благовести: дерзайте, глаголя, ныне победих, Аз есмь воскресние, аз вы возведу, разрушив смертная врата.
Недостойно стояще в пречистом дому Твоем, вечернюю песнь возсылаем, из глубины взывающе Христе Боже: просветивый мир тридневным воскреснием Твоим, изми люди Твоя от руки врагов Твоих Человеколюбче.
Како не дивимся Богомужному Рождеству Твоему, Пречестная? Искушения бо мужескаго не приемши Всенепорочная, родила еси без отца Сына плотию прежде век от Отца рожденнаго без матере, никакоже претерпевшаго изменения, или смешения, или разделения, но обою существу свойство цело сохраншаго. Темже Мати Дево Владычице, Того моли спастися душам, православно Богородицу исповедающих Тя.
Бог наш на небеси и на земли, вся елика восхоте, сотвори.
Во исходе израилеве от египта, дому иаковля из людей варвар, бысть иудеа святыня его.
Море виде и побеже, Иордан возвратися вспять.
Что ти есть море, яко побегло еси? и тебе иордане, яко возвратился еси вспять? 
Рцем вси:
Сподоби Господи:
Страстию твоею Христе, омрачивый солнце и светом Твоего Воскресния, просветивый всяческая, приими нашу вечернюю песнь человеколюбче.
Приидите вси языцы, уразумейте страшныя тайны силу: Христос бо Спас наш, еже в начале Слово, распятся нас ради, и волею погребеся, и воскресе из мертвых, еже спасти всяческая: Тому поклонимся.
Поведаша вся чудеса стражие Твои Господи: но собор суеты исполни мздою десницу их, скрыти мняше Воскресние Твое, еже мир славит: помилуй нас.
Радости вся исполнишася Воскресния искус приимша: Мариа бо Магдалина ко гробу прииде, обрете ангела на камени седяща, ризами блистающася и глаголюща: что ищете Живаго с мертвыми: несть зде, но воста, якоже рече, предваряя вы в Галилеи.
Во свете Твоем Владыко, узрим свет Человеколюбче: воскресл бо еси из мертвых, спасение роду человеческому даруя: да Тя вся тварь славословит единаго безгрешнаго, помилуй нас.
Величит душа Моя Господа, и возрадовася дух Мой о Бозе Спасе Моем.
Яко призре на смирение рабы своея, се бо от ныне ублажат мя вси роди. Апостол в деяниих, зачало 4: Став Петр:
Воскресни Господи в покой твой, ты, и кивот святыни твоея.
Клятся господь давиду истиною, и не отвержется ея.
Петр востав:
Тело Христово приимите:
на Господи воззвах:
Животворящему Твоему Кресту, непрестанно кланяющеся Христе Боже, тридневное Воскресние Твое славим: тем бо обновил еси истлевшее человеческое естество Всесильне, и иже на небеса восход обновил еси нам, яко един Благ и Человеколюбец.
Древа преслушания запрещение разрешил еси Спасе, на древе Крестнем волею пригвоздився, и во ад сошед сильне, смертныя узы яко Бог растерзал еси. Темже кланяемся еже из мертвых твоему воскреснию, радостию вопиюще: всесильне Господи, слава тебе.
Врата адова сокрушил еси Господи, и твоею смертию смертное царство разрушил еси: род же человеческий от истления свободил еси, живот и нетление миру даровав, и велию милость.
Приидите воспоим людие, Спасово тридневное востание, имже избавихомся адовых нерешимых уз: и нетление и жизнь вси восприяхом зовуще: распныйся, и погребыйся, и воскресый, спаси ны Воскреснием Твоим, едине Человеколюбче.
Ангели и человецы Спасе, твое поют тридневное востание, имже озаришася вселенныя концы, и работы вражия вси избавихомся, зовуще: животворче всесильне Спасе, спаси ны воскреснием твоим, едине Человеколюбче.
Врата медная стерл еси, и вереи сокрушил еси Христе Боже, и род человеческий падший воскресил еси. Сего ради согласно вопием: воскресый из мертвых Господи, слава Тебе.
Господи, еже от Отца Твое Рождество, безлетно есть и присносущно: еже от Девы воплощение, неизреченно человеком и несказанно: и еже во ад сошествие страшно диаволу и аггелом его: смерть бо поправ, тридневен воскресл еси нетление подавая человеком, и велию милость.
Иже тебе ради богоотец пророк Давид песненно о Тебе провозгласи, величия Тебе Сотворшему: предста Царица одесную Тебе, Тя бо Матерь, Ходатаицу живота показа, без отца из Тебе вочеловечитися благоволивый Бог, да Свой паки обновит образ, истлевший страстьми, и заблуждшее горохищное обрет овча, на рамо восприим, ко Отцу принесет, и Своему хотению, с небесными совокупит силами, и спасет Богородице, мир, Христос имеяй велию и богатую милость.
Гласом моим ко Господу воззвах, гласом моим к Богу, и внят ми.
В день скорби моея Бога взысках. Стих: Отвержеся утешитися душа моя.
Боже, во святем путь твой.
Гласом моим ко Господу воззвах:
Господи, возшед на Крест, прадеднюю нашу клятву потребил еси, и сошед во ад, вечныя узники свободил еси, нетление даруя человеческому роду: сего ради поюще славим животворящее и спасительное Твое востание.
Крест претерпевый и смерть, и воскресый из мертвых Всесильне Господи, славим Твое Воскресние.
Крестом Твоим Христе, от древния клятвы свободил еси нас, и смертию Твоею естество наше мучащаго диавола упразднил еси: востанием же Твоим радости вся исполнил еси. Темже вопием Ти: воскресый из мертвых Господи, слава Тебе.
Твоим Крестом Христе Спасе, настави нас на истину Твою, и избави нас от сетей вражиих, воскресый из мертвых, возстави ны падшыяся грехом, простер руку Твою Человеколюбче Господи, молитвами святых Твоих.
Отеческих Твоих недр не разлучився, Единородный Слове Божий, пришел еси на землю за человеколюбие, Человек быв непреложен, и Крест и смерть претерпел еси плотию, безстрастный Божеством: воскрес же из мертвых, безсмертие подал еси роду человеческому, яко един Всесилен.
антифоны пасхи, прокимен апостола, глас 6:
Помяну имя Твое во всяком роде и роде.
Слыши дщи и виждь, и приклони ухо твое.
Рече Петр к людем:
Величит душа моя Господа, и возрадовася дух мой о бозе спасе моем.
Яко призре на смирение рабы своея, се бо от ныне ублажат мя вси роди. Еванглие от Иоанна, зачало 4: Стояше Иоанн:
Честным Твоим Крестом Христе, диавола посрамил еси, и Воскреснием Твоим жало греховное притупил еси, и спасл еси ны от врат смертных: славим Тя Единородне.
Воскресние даяй роду человеческому, яко овча на заколение ведеся: устрашишася сего князи адстии, и взяшася врата плачевная. Вниде бо Царь славы Христос, глаголя сущым во узах, изыдите: и сущым во тьме, открыйтеся.
Велие чудо, невидимых Содетель, за человеколюбие плотию пострадав, воскресе Безсмертный, приидите отечествия язык, Тому поклонимся: благоутробием бо Его от прелести избавльшеся, в Триех Ипостасех Единаго Бога пети навыкохом.
Вечернее поклонение приносим Тебе Невечернему Свету, на конец веков, яко в зерцале плотию возсиявшему мирови, и даже до ада низшедшему, и тамо сущую тьму разрушившему, и свет Воскресния языком показавшему: Светодавче Господи слава Тебе.
Начальника спасения нашего, Христа славословим: Тому бо из мертвых воскресшу, мир от прелести спасен бысть. Радуется лик Ангельский, бегает демонов прелесть, Адам падый воста, диавол упразднися.
Иже от кустодии научени бываху от беззаконник, покрыйте Христово Востание, и приимите сребреники, и рцыте яко нам спящым, из гроба украден бысть Мертвый. Кто виде, кто слыша, мертвеца украдена когда, паче же помазана и нага, оставльша и во гробе погребальная Своя? не прельщайтеся иудее, навыкните речением пророческим, и уразумейте, яко Той есть воистинну Избавитель мира, и Всесильный.
Господи, ад пленивый, и смерть поправый Спасе наш, просветивый мир Крестом честным, помилуй нас.
В Чермнем мори, Неискусобрачныя Невесты образ написася иногда: тамо Моисей, разделитель воды: зде же Гавриил, служитель чудесе. Тогда глубину шествова немокренно Израиль: ныне же Христа роди безсеменно Дева. Море по прошествии Израилеве, пребысть непроходно: Непорочная по Рождестве Еммануилеве, пребысть Нетленна. Сый, и прежде Сый, явлейся яко Человек, Боже помилуй нас.
Внуши Боже молитву мою, и не презри моления моего.
Вонми ми, и услыши мя.
Яко уклониша на мя беззаконие.
Аз к Богу воззвах, и Господь услыша мя, вечер и заутра и полудне.
и Сподоби Господи в вечер сей: И прочая вся, якоже предъявися.
Тебе Воплощеннаго Спаса Христа, и Небес не разлучившася, во гласех пений величаем: яко Крест и смерть приял еси за род наш, яко Человеколюбец Господь, испровергий адова врата, тридневно воскресл еси, спасая душы нашя.
Господи, запечатану гробу от беззаконников, прошел еси из гроба, якоже родился еси от Богородицы: не уразумеша, како воплотился еси, безплотнии Твои ангели: не чувствоваша, когда воскресл еси, стрегущии Тя воини. Обоя бо запечатлестася испытующым, явишася же чудеса кланяющымся верою таинству: еже воспевающым, воздаждь нам радость и велию милость.
Господи, вереи вечныя сокрушив, и узы растерзав, от гроба воскресл еси, оставль Твоя погребальная, во свидетельство истиннаго тридневнаго Твоего погребения: и предварил еси в Галилеи, в пещере стрегомый. Великая Твоя милость, Непостижиме Спасе, помилуй и спаси нас.
Господи, жены текоша на гроб, видети Тя Христа нас ради пострадавшаго, и пришедше, обретоша ангела на камени седяща, страхом отвальшемся, и к ним возопи глаголя: воскресе Господь, рцыте учеником, яко воскресе от мертвых, спасаяй душы нашя.
Господи, якоже изшел еси от запечатаннаго гроба, тако вшел еси и дверем заключенным ко учеником Твоим, показуя им телесная страдания, яже подъял еси Спасе Долготерпеливый: яко от семене давидова язвы претерпел еси: яко Сын же Божий, мир свободил еси. Велия Твоя милость, Непостижиме Спасе, помилуй и спаси нас.
Пойте Богу нашему, пойте, пойте цареви нашему, пойте.
Вси языцы восплещите руками, воскликните Богу гласом радования.
Наляцы, и успевай, и царствуй, истины ради и кротости и правды.
Возлюбил еси правду, и возненавидел еси беззаконие.
Человек некий:
Победу имея Христе, юже на ада, на Крест возшел еси: да во тьме смерти седящыя воскресиши с Собою, иже в мертвых свободь, источаяй живот от Своего света, Всесильне Спасе, помилуй нас.
Днесь Христос смерть поправ, якоже рече, воскресе, и радование мирови дарова, да вси взывающе, песнь тако рцем: источниче жизни, неприступный свете, Всесильне Спасе, помилуй нас.
Тебе Господи, сущаго по всей твари, грешнии камо бежим? На небеси Сам живеши, во аде попрал еси смерть, во глубины морския? тамо рука твоя Владыко. К Тебе прибегаем, Тебе припадающе молимся: воскресый из мертвых помилуй нас.
Крестом Твоим Христе хвалимся, и воскресние Твое поем и славим: Ты бо еси Бог наш. Разве Тебе инаго не вемы.
Слава силе Твоей Господи, яко упразднил еси державу имущаго смерти, обновил еси ны Крестом Твоим, даруяй нам жизнь и нетление.
Выну благословяще Господа, поем воскресние его: Крест бо претерпев, смертию смерть погуби.
Все возложше:
Странная и преславная небес Владыка на Тебе совершаше изначала, Всенепорочная: ибо свыше явственно укану, якоже дождь во утробе твоей Богоневесто, источник Тя показуя все благое вреющий, обилие же исцелений, благодеяния источающий всем независтно, требующым крепости душ, и здравия телесе, водою благодати.
Манну Тя небесную, и рая Дево источник божественный именую, Владычице, приискренне: земли бо тече ток, и благодать источника твоего четверочастие ея покрывающая, странными чудесы всегда, и всем просимая бывает вода пиемая. темже веселящеся христоименитии, притекаем верно, святыню черплюще всегда сладкоточную.
Струи исцелений источаеши Дево, верно притекающым источнику Твоему всегда Богоневесто: туне бо изливаеши, обильно и богатно недугующым исцеления: слепыя видящыя являеши ясно, приступающыя к Тебе: хромыя многия исправила еси, и разслабленныя стягнула еси, умерщвлена же оживила еси возлиянием трегубым, наводненных и злодышущих страсти исцелила еси.
Кто возглаголет силы твоя источниче, иже неистощаемыми чудесы изъобилуяй, многая и паче естества содеваеши исцеленьми? оле величий, яже всем изливаеши! не токмо бо болезни неудобныя отгнала еси притекающих с любовию, но и душевныя страсти измываеши очищающи Всенескверная, всем подающи велию милость.
Кто Тебе не ублажит Пресвятая Дево? кто ли не воспоет Твоего пречистаго Рождества? безлетно бо от Отца возсиявый Сын Единородный: Тойже от Тебе Чистыя пройде, неизреченно воплощся. Естеством Бог сый, и естеством быв Человек нас ради: не во двою лицу разделяемый, но во двою естеству неслитно познаваемый. Того моли Чистая Всеблаженная, помиловатися душам нашым.
Возлюблю Тя Господи крепосте моя, Господь утвержение мое.
Бог мой, помощник мой, и уповаю на Него.
Хваля призову Господа, и от враг моих спасуся.
услыша от храма святаго Своего глас мой.
Рцем вси: Сподоби Господи в вечер сей:
Воскресние Твое Христе Спасе, ангели поют на небесех, и нас на земли сподоби, чистым сердцем Тебе славити.
Радуйся живоносный источниче, по морям разливаяй чудеса, на всю вселенную. Океане умный, Ниловы струи превосходяй изливанием благодати. Силоаме вторый, воду источаяй, аки от камене преславную, Иорданово же приемый действо. Манно спасительная же, ясно бываемая, ко ищущаго требованию, богатая воистинну и независтная, Христова Мати Отроковице, изливающая мирови велию милость.
Освятил есть селение Свое Вышний.
Песньми чудными вернии, небесный облак воспоим, каплю небесную Живодавца Христа, на землю нетленно одождившую, живу скачущую, и источающую безсмертная: воду божественную, Амвросию, нектара, никогдаже по питии истлевающа, жажду же тающую душы отгоняюща. От негоже пиющым разумно, токи божественныя предлагаются от умнаго чрева, точаща всем благодать независтную.
Речная устремления веселят град Божий.
Радуйся, живоприемный источниче, вечно источая благодати, лияние исцелений, всякую недугов крепость, немощную и злую отгоняющее, слепых воззрение, и прокаженных божественное очищение, точащее недугов всякое врачевство, всем притекающым верно к храму Твоему: великая общая цельба, безмездная воистинну и готовая, Мати Христа Слова, источающаго мирови велию милость.
Вострубим празднолюбцы в песнех, восплещем в водах, и возликуим радующеся, вечными токами живоноснаго источника: царие и князи да стекаются, и источника благодати да черплют независтно: цари бо спасе, на одре же содержимыя прикосновением возстави. пастырие же и вси дожденосный облак, спасительную воду сшедшеся почерпем. иже в недузех свобождение: иже в бедах, крепость: прохлаждение, иже в жажде: слепии очи, глусии благослышание, злостраждущии исцеление: иже в смертех, живоносную: вси повсюду верным источающую воды спасения, восплещуще сице воззовем: присноживыя токи изливающая от источника Чистая, не престай Дево всегда молящися о рабех Твоих.
Очистим чувствия: Небеса убо достойно да веселятся:
Ныне источи ми Дево Богородице источниче, благодать дающи Слова, яко да воспою тя источник, вреющий живот и благодать верным: ты бо ипостасное слово источила еси.
Врачевство паче естества, храм Твой Честная, является всем Отроковице: от смерти бо явныя притекающыя верныя яве возставляет, и всем независтную точит сладость.
Изливаеши с небесе неистощимо благодати воистинну едина: слепеюща бо твориши взирати к свету, блатом новым, возгласивши свыше паче смысла Леонови.
Общее любочестие человечества Честная, радуйся Марие, радуйся: всех бо Творец на Тя, якоже капля сниде явственно, источник тя безсмертен показав Богоневестная.
Приидите пиво пием:
Ныне вся исполнишася: Вчера спогребохся тебе:
Светлый тя святый храм Владыки всех Отроковице вем, и нетления источник, воду изливающ Христа, от негоже напаяемся.
От Твоея благодати Владычице источниче, Самодержцу даеши исходов происхождение содержимо люте, камене подстояние страшное, водою разрешившееся.
Течет благодать независтная от Тебе, Богородице Дево, обильно точащая, хромии скачут о Тебе, прокаженных очищается множество, и демони угнетаются.
Всем даеши исцеление верным, царем, простцем, нищым, князем, убогим, богатым обще, воду изливаяй источниче различное исцеление.
Премудрости Слова:
Приснотекущий источник, и животный, источаяй струя божественный ток, согласно восхвалим благодати просяще: на кийждо бо день источает исцеления, яко рек течения показуяй малейшая. Темже по долгу приступающе с любовию, верно почерпем от источника неисчерпаемое здравие, воистинну безсмертное, орошающее верно благочестивых сердца: устнами возопиим, Ты еси верных утешение.
На Божественней стражи:
Мужеский убо пол: Яко единолетный агнец: Богоотец убо Давид:
Паче песка воистинну, и каплий дождевных, быша Богородице множества, источника дел Твоих, непрестанно текущая на всю землю богатно, и всякаго боляща люте скоро исцеляющая.
На стесненный жены от каркина сосец, вода возливается Дево, источника Твоего Владычице, и абие престаша страсти смертоносныя струею, и каркин просто изыти позна.
Недомыслимое в Тебе, и паче естества содеянное есть явственно Богородице: вода бо бывает источника Твоего исцеление, недугом смертоносным противное, егоже естество яве никогдаже ведяше.
Присно умерщвляет мя враг сластными прилоги, Владычице источниче Богородице, не презри, предвари скорая помоще: сего же сетей мя избави, да воспою Тя присно многопетую.
утренюем утреннюю:
Безмерное Твое благоутробие: Приступим свещеноснии:
Глаголанная Дево Отроковице, источника Твоего воистинну чудеса, ужасают человеков помышление: паче бо естества суть, вся верныя освящающая.
Повествова руно, манна и Силоам, и камень точащь, Соломонов притвор, благодать Твою, Иорданския воды, и источник самаряныни.
Капли Твоя Отроковице Дево, яже источника, и мертваго оживиша, паче слова содеянное и смысла: вся бо Твоя Всечистая, слово побеждают человеческое.
Страсти моя Отроковице исцели, кровотечения источник изсушающи, и лютое пламене возжжение, и здравия преложение, исходов союз, и чревотечение.
Снизшел еси в преисподняя:
Сохранив цела знамения: Спасе мой, живое же и нежертвенное заколение:
Словеса слова, яко воистинну источника, воспеваем Тя Чистая: премудрости бо глубину яко паче слова раждаеши, повесивша на воздусе течения, и землю на воде.
Подшла еси лествиц несение, отемлющее сокрушение иже тамо живописцов, о всесвятый источниче! спасаяй люди от труса дому падшыя.
Утробы неродящыя неплодством прежде, разрешаеши яве, источника Твоего струями: ибо яко родившая Владыку всех. и рождения подаеши.
Ни слово, ни ум, ниже язык Твое возмогут Чистая Рождество похвалити, но немощствуют в Тебе, и обличается философов честность, и риторов красота.
Взбранной:
От неистощимыя Ты, источниче богоблагодатный, подаеши ми, точащи воды Твоея благодати, приснотекущий паче слова: яко бо Слово рождшая паче смысла, молю Ти ся, ороси мя благодатию, да зову Ти: радуйся, водо спасительная.
Нескверная Богородице, рождшая Слово Отчее, прежде век нетленно рождшееся, разшири моя уста, Чистая, спривносящи мя к Твоему похвалению, яко да восхвалю Тя, зовый источнику Твоему сия: радуйся, источниче радости непрестаемыя: радуйся, точе доброты неизреченныя. радуйся, недугов различных разрешение: радуйся страстей всяких потопление. Радуйся струе световиднейшая, здравы творящая верныя: радуйся водо благодатнейшая недугующым многоразлично. Радуйся чаше манны животочныя: радуйся бане и нектарю богоизлиянный. Радуйся водо, премудрости неведение отемлющая: радуйся растворение сердца, пищу божественную изливающее. Радуйся пристанище неможения источающая: радуйся пламень недугования угашающая. Радуйся водо спасительная.
В пяток Светлыя седмицы, празднуем обновление храма Пресвятыя и Госпожи нашея Богородицы, именуемаго живоноснаго источника. Еще же память творим изрядных и паче естества чудес бывших, во оном храме от Богоматере. Сей убо храм первее основася от царя Льва Великаго, иже и Макелл именовася. Сей понеже бяше благ и смирен человек, за доброе свое намерение и милостивное, еже имяше, прежде неже быти царю, обретаяйся во оном месте, обрете единаго человека слепаго, не видяща камо ити: и взем его за руку, ведяше. Достигшима же обоима тамо близ, идеже бяше сей источник, возжада слепый, и моляше льва, да оросит его: иже идя во внутреннее оное леса, идеже бяше древес и насаждений различных исполнено, искаше воды, и не обретаяй источника, обращашеся аки отягчаемь. И слышит глас свыше глаголющь: о Льве! не унывай, зане вода, еяже ищеши, близ тебе есть, и обратися обрести ю. И Лев убо обращаяйся, и ищай много, не обрете ея. И паки слышит равный первому глас, и глаголет ему: царю Льве, вниди во внутреннюю часть загущеннаго сего леса, и возми своима рукама от сея мутныя воды, и исцели жажду слепаго, и помажи и помраченныя его очи: и абие познаеши, кая есмь, и от многаго времене живу на сем месте. Лев убо сотвори якоже глас повеле ему, и абие воззре слепый. И по Богоматере проречению, по мале времени бысть царь Лев: и созда тамо у источника храм первый, богатою рукою, якоже зрится днесь. И понеже бываху чудеса множайшая на всякий день, по многих летех иустиниан великий самодержец греческий, понеже пострада зело от немощи водотрудия, и обрете тамо исцеление свое, хотя дати воздаяние Матери Божией, паки созда оный первый храм, и сотвори и величайший и краснейший, иже от многих трусов внегда разседеся, последи царь Василий Македонский, и сын его Лев Мудрый, паки создаша и исправиша и. Во время их сей источник многа чудеса действова: и вод задержания, и птисы, и иныя тмочисленныя страсти исцели: каркинския страсти, и кровотечения многих родов, имиже страждаху царевны и иныя жены, и различныя огневицы, и иныя болезни, и язвы неисцельныя, и неплодныя разреши: яко и царица Зои неплоды сущи прият дар от сего источника, сына Константина Порфирогенита. Воскреси же и мертваго, иже бе от Фессалии, и приходя ко святому источнику умре на пути. Егда же хотяше умрети, заповеда кораблеником взяти его тамо во храм источника, и возлияти на него три кади от оныя воды, и тогда погребсти его. Еже творяще корабленицы, и возливающе на него воду, абие воскресе мертвый. По многом же времени, хотя пасти великий храм оный, явися Богородица, и держаше его, дондеже изыде вон все множество людей, и никтоже вредися. Таяжде святая вода пиваема, многия беснуемыя исцели: и от темницы человеки связанныя разреши. Исцели же и царя Льва от каменозаятия, и жены его Феофаны угаси зельнейшую огневицу. И брата его Стефана разреши от птисныя немощи. Дарова же и слух Иоанну патриарху Иерусалимскому. Исцели еще и сильную огневицу Патрикиа Тарасиа, и матере его Магистриссы, и сына Стилианова исцели от водозадержания. И некую жену именем Схизину свободи от чревоболения. И царя Романа исцели, от разрешения и связания чрева таяжде вода, подобне и жену его. Призванием же токмо исцели всесвятая монаха Пеперин, и ученика его в Халдеи. Подобне и монаха Матфеа, и Мелетиа, ихже оболгаша царю, свободи от гнева: Патрикиа же и Протоспафариа, и иныя тмочисленныя кто исповедати может? Несть же праведно не воспоминати и исцеления Исхиова: ниже кий язык может поведати, елика чудеса таяжде вода действова, и даже до днесь действует, паче каплей дождевных, и паче звезд небесных, и листов множества, яже в наша времена видехом. Еще исцели и иныя смертоносныя болезни, проказы, сверботы паче естества, и опухления женская, и душевныя страсти многия исцели, и различныя очныя болезни. Еще же исцели варагга Иоанна от воднотрудования, и другаго варагга исцели от злых язв, и священномонаха Марка от оспы, и каменозаятия монаха Захарию. И иная множайшая чудеса, яже не возможно есть исчислити, яже действова и действует непрестанно. Твоея Матере молитвами, Христе Боже наш помилуй нас. Аминь.
И Воскрес Иисус:
Отроки от пещи избавивый:
Жены с миры богомудрыя: Смерти празднуем умерщвление: Яко воистинну священная:
Почерпите недугующии исцеления: Всечистая бо точит от божественнаго источника сладость истинную, поток сладости воистинну вреющий, темже и верою токи независтныя почерпем вси.
Удивляют слышащыя Владычице, странная Твоя чудеса, вся верныя: немыя бо и глухия, яко благоглаголивыя показует вода Твоя, страждущыя же люте врачует, и исцеление дарует.
Возводиши от пещи скорбей, орошающи водами от страннаго источника, приступающыя к Тебе Чистая: каркинския бо раны свобождается человек, прокаженна же исцеляеши, и распаление угасила еси.
Юноши и отроковицы Владычицу, и вси человецы верою от души восхвалим светло: сокрушения бо гноевиц, и вреды лукавых, и отоки, и разслабленнаго исцели.
Сей нареченный и святый день:
Приидите новаго винограда: Возведи окрест очи твои: Отче Вседержителю:
Божественную источник и честную воду изливает Твой Дево: водных бо течение вспящает зело, призыванием божественным благодати. темже тя почитаем, источниче, во веки.
Вси честную животочную воду воспоим мудренне: злодыхания бо ток по странам уставляет, и свободное творит происхождение. Оле Твоих чудес, Чистая Богородительнице!
Кая, Всепетая, восхвалят уста Рождества Твоего странное? Но и ум кий бы чудес источник изследовал, и слово изглаголало? несть естеству крепость, Твоим чудитися.
[О] Вся о Тебе смерти держава разорися внезапу, о Царице и Госпоже: ибо Царя Безсмертнаго, живот Ты источила еси, воду, манну, Христа во веки.
О божественнаго, о любезнаго: О Пасха велия и священнейшая:
Воды вся превосходит, Отроковице Чистая, источника Твоего вода, яве дарующая свобождение недугов лютых, и душам всякое здравие, яко паче естества изливаемая.
Решитель недугов новый се Силоам, источника Твоего Дево, зрим вси: очи бо приемлет огня, вси же здравие присно к животу приемлем.
Здравия ищущии притецыте ко источнику: Отроковица бо Дева жительствует при воде. Ликуй и веселися верных множество сице, якоже подобает: иже бо приидет к храму, воздаяние прошений приемлет.
Возвысися источника Твоего вода выше небес, и земли бездны токи претече: сия есть пища души, питие верных, мед из камене, и манны раздаяние.
Веселиши Дево царя преестественне, источающи благодать от источника присносущную, сему подавающи на враги крепость, победы присно, здравие и мир, и прошений исполнение.
Источник еси воистинну воды живыя, Владычице: измываеши убо недуги душ и телес лютыя, прикосновением Твоим единым токмо, воду спасения Христа изливающи.
Крест Твой Господи, жизнь и воскресние людем Твоим есть, и надеющеся нань, Тебе воскресшаго Бога нашего поем: помилуй нас.
Погребение Твое Владыко, рай отверзе роду человеческому: и от истления избавльшеся, Тебе воскресшаго Бога нашего поем: помилуй нас.
Со Отцем и Духом Христа воспоим, воскресшаго из мертвых, и к Нему вопиим: Ты живот еси наш, и воскресние, помилуй нас.
Тридневен воскресл еси Христе от гроба якоже писано есть, совоздвигнувый праотца нашего. Темже Тя и славит род человеческий, и воспевает Твое Воскресние.
Доме Евфрафов:
Вода источника, спасительная есть всем немощствующым: приступим верою, благодать почерпем.
Кладязь животочный источника безсмертнаго, приступающым любовию, исцелений подает излияние неисчерпаемое.
Укрепляет душы вода Девыя: иже в сквернах страстей, притецем ко Отроковице, и сия измыем.
Ручка священная, и манна независтная из пречистыя утробы, изливает Владыку: потребу всяческую почерпем.
Во всю землю изыде вещание их, и в концы вселенныя глаголы их.
Небеса поведают славу Божию, творение же руку Его возвещает твердь.
Вкупе Петр и Иоанн:
Исповедят небеса чудеса Твоя Господи.
Слыши дщи и виждь и приклони ухо твое.
Вечернюю песнь, и словесную службу, Тебе Христе приносим: яко благоволил еси помиловати нас воскреснием.
Господи, Господи, не отвержи нас от Твоего лица: но благоволи помиловати нас Воскреснием.
Радуйся, Сионе святый, мати Церквей, Божие жилище, ты бо приял еси первый, оставление грехов, воскреснием.
Еже от Бога Отца Слово, прежде век рождшееся, в последняя же времена, Тоежде от Неискусобрачныя воплощшееся волею, распятие смертное претерпе: и древле умерщвленнаго человека спасе Своим Воскреснием.
Еже из мертвых Твое Воскресние славословим Христе, имже свободил еси Адамский род от адова мучительства: и даровал еси мирови яко Бог жизнь вечную, и велию милость.
Слава Тебе Христе Спасе, Сыне Божий единородный, пригвоздивыйся на Кресте, и воскресый из гроба тридневен.
Тебе славим Господи, волею нас ради Крест претерпевшаго, и Тебе покланяемся Всесильне Спасе: не отвержи нас от лица Твоего, но услыши и спаси ны Воскреснием Твоим, Человеколюбче.
Царь Небесный за человеколюбие на земли явися, и с человеки поживе: от Девы бо Чистыя плоть приемый, и из Нея прошедый с восприятием: един есть Сын, сугуб естеством, но не ипостасию. Темже совершенна Того Бога, и совершенна Человека воистинну проповедающе, исповедуем Христа Бога нашего: Егоже моли Мати Безневестная, помиловатися душам нашым.
Дал еси достояние боящымся Тебе Господи. Стих: От конец земли к Тебе воззвах.
Покрыюся в крове крил Твоих.
Тако воспою имени Твоему во веки. И паки: Дал еси достояние боящымся Тебе Господи.
Сподоби Господи в вечер сей:
Возшел еси на Крест Иисусе, снизшедый с небесе: пришел еси на смерть Животе безсмертный, к сущым во тьме Свет истинный: к падшым всех Воскресние, просвещение, и Спасе наш, слава Тебе.
Господи, аще и судилищу предстал еси от Пилата судимый, но не отступил еси от престола со Отцем седяй: и воскрес из мертвых, мир свободил еси от работы чуждаго, яко Щедр и Человеколюбец.
Господи, аще и яко мертва во гробе иудеи положиша: но яко Царя спяща воини Тя стрежаху, и яко живота сокровище, печатию печаташа: но воскресл еси, и подал еси нетление душам нашым.
Господи, оружие на диавола Крест Твой дал еси нам: трепещет бо и трясется, не терпя взирати на силу его: яко мертвыя возставляет, и смерть упраздни. сего ради покланяемся погребению Твоему и востанию.
Ангел Твой Господи, Воскресние проповедавый, стражи убо устраши, женам же возгласи глаголя: что ищете Живаго с мертвыми? Воскресе Бог сый, и вселенней жизнь дарова.
Господь просвещение мое, и спаситель мой, кого убоюся? 
Господь защититель живота моего, от кого устрашуся? 
Держащуся:
Господь воцарися, в лепоту облечеся.
Ибо утверди вселенную, яже не подвижится.
Прииде Иисус и ученицы его:
Отче наш:
Благословен Бог милуяй, и питаяй нас:
Слава тебе Господи, слава Тебе Святый:
Господи помилуй.
Христос воскресе
Пресвятая Богородице, помогай нам.
Тоя молитвами Христе Боже, помилуй и спаси нас.
Блажим Тя вси роди:
В премногия мольбы преблагословенныя владычицы:
Тоя молитвами:
Милостив и щедр Господь, пищу даде боящымся его.
По Отче наш:
Аще и во гроб: Господи помилуй.
Благослови. Благословен Бог милуяй, и питаяй нас от Своих богатых даров:
С высоты снизшел еси благоутробне:
Аще и во гроб снизшел еси безсмертне:
Благослови душе моя Господа:
Небесных чинов:
Терпит Христос человеколюбно и осязания, якоже и Крест прежде сего, и неправедное убиение, из гроба тридневно воскресый, печати не разруши, и дверем заключенным, учеником представ яко всесилен.
Фомино неверствие, мироспасительное Богочеловека Слова, еже из адских преисподних востание уверяет, язвы рук и ног дерзостнее осязавшее ко уверению мирскому, десницею любопытною.
Собранным страхом, иже от страсти Твоея, апостолом Слове, и дверем заключенным внезапу совшел еси посреде их, мир даруя, и Фоме протязая осязати честныя ребр Твоих язвы.
По востании Твоем Господи, собранным учеником Твоим, и дверем заключенным, посреде стал еси, мир подая им. Уверився же и Фома, видением руку и ребр Твоих, Господа и Бога Тя исповеда, спасающаго уповающыя на Тя Человеколюбче.
Господь воцарися:
Устнами чистыми пойте со ангелы человецы Воскресшаго тридневно из гроба, и мир совоздвигшаго.
Похвали Иерусалиме Господа, хвали Бога твоего Сионе.
Явился еси священным Твоим Спасе апостолом, дверем заключенным, теми обновляя нам божественный Твой Дух.
Яко укрепи вереи врат твоих, и благослови сыны твоя в тебе.
Ныне Тя Всецарю, видевше не очима, но сердечною любовию, Бога веровавше, в пениих величаем.
Даеши, о Избавителю, мир людем Твоим, и долгов разрешение, молитвами Всечистыя, и единыя Богоматере.
Ныне отпущаеши:
Запечатану гробу, живот от гроба возсиял еси Христе Боже, и дверем заключенным, учеником предстал еси, всех Воскресение: Дух Правый теми обновляя нам, по велицей Твоей милости.
Блажен муж:
Дверем заключенным, учеником собранным, вшел еси внезапу всесильне Иисусе Боже наш, и став посреде их мир дав, исполнил еси Святаго Духа: ждати же повелел еси, и никакоже разлучатися от Иерусалима, дондеже облекутся еже с высоты силою. Темже вопием Ти: просвещение и Воскресение и мире наш, слава тебе.
По днех осмих востания Твоего Господи, явился еси учеником Твоим на месте, идеже бяху собрани, и возгласив им: мир вам, неверующему ученику руце показал еси, и пречистое ребро. Он же веровав вопияше Тебе: Господь мой и Бог мой, слава Тебе.
Фома, глаголемый Близнец, не бе с ними, егда вшел еси, Христе, заключенным дверем: темже и не вероваше реченным ему, от неверия в веру извествуя. Не несподобил же еси Блаже, показати ему пречистое ребро Твое, и руку и ногу язвы: он же осязав и видев, исповеда Тебе быти Бога не нага, и Человека не проста, и вопияше: Господь мой и Бог мой, слава Тебе.
Учеником сомнящымся, во осмый день предста Спас, идеже бяху собрани, и мир дав, Фоме возопи: прииди апостоле, осяжи длани, в нихже гвоздия вонзоша. О доброе неверие Фомино, верных сердца в познание приведе, и со страхом возопи: Господь мой и Бог мой, слава Тебе.
По востании Твоем Господи, собранным учеником Твоим, и дверем заключенным, посреде стал еси, мир подая им. Веровав же и Фома зрением руку и ребр Твоих, Господа и Бога Тя исповеда, спасающаго уповающыя на Тя Человеколюбче.
Дверем заключенным, представ Иисус учеником, безстрашие и мир даяше, таже глаголет Фоме: почто Мне не веруеши, яко воскресох из мертвых? принеси семо руку твою, и вложи в ребра Моя, и виждь. Тебе бо неверующу, вси навыкоша страсти и Воскресение Мое звати с тобою: Господь мой и Бог мой, слава Тебе.
Дверем заключенным, пришел еси Христе ко учеником, тогда Фома смотрительно не обретеся с ними. Глаголаше бо: не иму веры, аще не увижду и аз владыки. Увижду ребро, отонудуже изыде кровь, вода, крещение. увижду язву, от неяже исцеле великий струп человеческий. Увижду, како не бе, якоже дух, но плоть и кости. Смерть поправый, и Фому уверивый, Господи слава Тебе.
Господи, нестерпимым Твоего Божества блистанием, дверем пришел еси заключенным сущым, и став посреде учеников. Ребро обнажил еси, и язв Твоею руку и ногу струпы являя: печаль же и скорбь разрешая, яве возгласил еси: имже образом во Мне видите, о друзи, плоти приятие, не духа ношу естество. Сомнящемуся же ученику, повелевал еси осязати трепетно, рек: испытав вся, гряди, прочее не сумнися. Он же ощущая рукою Твое сугубое существо, со страхом вопияше верно, верою влекомь: Господь мой и Бог мой, слава Тебе.
Прикоснися Фомо ребру рукою, глаголет Христос, и образы гвоздей прииди осяжи, верою испытай, и буди Ми верен, и не буди неверен. Фома же перстом яко прикоснуся Владыце, вельми возопи: Ты Бог мой и Господь, благоутробне слава Тебе.
Дверем заключенным, учеником собранным, предста Спас, идеже бяху собрани, и став посреде их, глаголет Фоме: прииди осяжи, и виждь образы гвоздей, простри руку твою, и коснися ребру Моему, и не буди неверен: но верою проповеждь, еже из мертвых Мое Воскресение.
О преславнаго чудесе! неверие веру известную роди. Рек бо Фома: аще не вижду, не иму веры. Осязав же ребра, богословит воплотившагося, Тогожде Сына Божия позна, яко пострадавша плотию, проповеда воскресшаго Бога, и возопи светлым гласом: Господь мой и Бог мой, слава Тебе.
Похвали Иерусалиме Господа хвали Бога твоего Сионе.
О преславнаго чудесе! огню сено коснувшееся спасеся вложив бо Фома во огненная ребра руку Иисуса Христа Бога, не опалися осязанием. Души бо зловерство преложи на благоверие, тепле возопи от глубины душевныя: Владыка Ты еси и Бог мой, из мертвых воскресый, слава Тебе.
О преславнаго чудесе! Иоанн на перси Слова возлеже, Фома же ребра осязати сподобися: но ов убо отонуду страшно богословия глубокое извлече смотрение: ов же сподобися тайнонаучити нас. Представляет бо показания ясно востания Его, вопия: Господь мой и Бог мой, слава Тебе.
Человеколюбче, велие и безприкладное множество щедрот Твоих: яко долготерпел еси, от иудей заушаемь, от апостола осязаемь, и от отметающихся Тебе многоиспытуемь, како воплотился еси? како распялся еси безгрешне? но вразуми ны яко Фому вопити Тебе: Господь мой и Бог мой, слава Тебе.
Запечатану гробу:
Ныне отпущаеши: и по Отче наш:
Достойно есть:
Запечатану гробу: Господи помилуй.
Честнейшую херувим:
Боже ущедри ны:
Всемогущая и животворящая:
Камени запечатану:
Страха ради иудейска, сокровенным учеником, и в Сионе собранным, вшел еси к ним Блаже, и стал еси посреде их, дверем заключенным радостотворяй и показал еси им руце, и пречистых Твоих ребр язвы, глаголя неверующему ученику: принеси руку твою и испытай, яко Сам Аз есмь, тебе ради пострадавый.
Гроб Твой Спасе:
Предстал еси животе, дверем заключенным, Христе, учеником, и ребра показав и руце Твои и нозе Твои, еже от гроба Твое востание предъуверяя: но Фома не обретеся, темже глаголаше: аще не узрю Его, не верую словесем вашым.
Видя Моя ребра, и язвы гвоздей, Фомо, что не веруеши Моему Воскресению? Господь глаголаше, воскрес от гроба, являяся апостолом неизреченно. Близнец же веровав, вопияше Создателю: Бог мой еси и Господь.
Яко укрепи вереи врат твоих. Всякое дыхание:
Единиинадесять ученицы:
Воскресение Христово видевше:
Молитвами апостол, милостиве:
Молитвами богородицы:
Воскрес Иисус от гроба, якоже прорече даде нам живот вечный, и велию милость.
Воскресния день: оба лика вкупе.
Поим Господеви:
Поим вси людие, от горкия работы фараони Израиля изменшему, и во глубине морстей ногами немокрыми наставльшему, песнь победную: яко прославися.
Днесь весна душам, зане Христос от гроба якоже солнце возсияв тридневный, мрачную бурю отгна греха нашего. Того воспоим, яко прославися.
Царица времен, светоносному дню, дней же царю явственнейши даронося, красит избранныя люди церковныя, непрестанно поя воскресшаго Христа.
Врата смерти Христе, ниже гробныя печати, ниже ключи дверей Тебе противишася: но воскрес предстал еси другом Твоим Владыко, мир даруяй, всяк ум преимущ.
Утверди мене Христе, на недвижимом камени заповедей Твоих, и просвети мя светом лица твоего: несть бо свят паче Тебе Человеколюбче.
Новыя вместо ветхих, вместо же тленных нетленныя, Крестом Твоим Христе совершив нас, во обновлении жизни жительствовати достойно повелел еси.
Во гробе заключен описанною плотию Твоею, неописанный Христе воскресл еси: дверем же заключенным, предстал еси Твоим учеником Всесильне.
Язвы Твоя Христе, яже волею претерпел еси за нас, учеником Твоим сохранив, свидетельство показал еси Твоего славнаго Воскресения.
Яко посреде учеников Твоих пришел еси Спасе, мир дая им: прииди и к нам и спаси нас.
Обновлением чтитися:
Велия тайна Твоего Христе, смотрения: сию бо свыше провидя, богозрительно Аввакум, изшел еси, вопияше Тебе, во спасение людей Твоих Человеколюбче.
Желчи убо вкуси, древнее вкушение исцеляя, ныне же с сотом меда, просвещение подая Христос праотцу, и Свое сладкое причастие.
Радуешися испытаемь: темже Человеколюбче на сие повелеваеши Фоме, простирая неверующу ребра, мирови уверяя Твое Христе, тридневное востание.
Богатство почерп от сокровища некрадомаго Божественнаго, Благодетелю, копием прободеннаго Твоего ребра, премудрости и разума наполняет мир Близнец.
Твой всеблаженный хвалится язык, о Близнче! Первый бо благочестно проповедует Жизнодавца Иисуса, Бога же и Господа, от осязания исполнься благодати.
От нощи утренююще поем Тя Христе, Отцу собезначальна, и Спаса душ наших: мир мирови подаждь Человеколюбче.
Представ другом скорбящым Спас, пришествием всю отемлет скорбь, и играти воздвизает Своим Воскреснием.
О воистинну похваляемаго Фомы страшнаго начинания! Дерзостно бо осяза ребра, Божественным огнем блистающая.
Неверие Фомино, веры родительное нам показал еси: Ты бо вся премудростию Твоею промышляеши полезно Христе, яко Человеколюбец.
Пророка спасл еси от кита Человеколюбче, и мене из глубины прегрешений возведи, молюся.
Фомы не оставил еси Владыко, погружаема глубиною неверия, длани простер на испытание.
Спас наш глаголаше: осязавше Мя видите кости плоть носяща, Аз не пременихся.
Ребра осяза, и веровав позна Фома, не сый в первом входе Твоем, Спасе наш.
Любопытною десницею, жизноподательная Твоя ребра Фома испыта Христе Боже: созаключенным бо дверем яко вшел еси, с прочими апостолы вопияше Тебе: Господь еси и Бог мой.
Кто сохрани ученичу длань тогда неопалиму, егда ко огненным ребром приступи Господним? Кто даде ей дерзость, и возможе осязати пламенную кость, всяко неосяжимую? Аще бо не бы ребро силу подало бренней деснице, како можаше осязати, страданьми поколебавшая яже выше, и яже низу? Сия благодать Фоме дадеся, еже сия осязати, Христови же вопити: Господь еси и Бог мой.
Аще ада или из гроба ключь не возбраняет,
Твое Спасе стремление, ключь дверей како возбранит?
В сий день, в Неделю вторую по Пасце, обновления празднуем Христова Воскресния, и святаго апостола Фомы осязание. Обновлением убо обычай бе древний бывати, на некоторое от нарочитых: лету бо окружающу и той день, воньже тогда содеяно бысть наведшу вещи оноя, память творяху летнюю, да не в забвение великая бы дела были. Отсюду евреи первее Пасху в Галгалех сотвориша, Чермнаго моря прехождение обновляюще. Отсюду сень свидения им обновляется, и многославно. Отсюду царство Давидово, и иная, да не по коемуждо глаголю: елма убо всех яже в житии вещей изряднее больше, и паче всякия мысли дело, Господне Воскресение: не точию на коеждо лето сие празднуем и обновляем, но присно и по осмом дни. Первое убо сего обновление, настоящая Неделя, яже глаголалася бы воистинну и осмая и первая. Осмая убо, яко от Пасхи: первая же, яко начало других. И осмая паки: яко во образ вчиняется безконечнаго онаго дне, иже в будущем веце, иже первый, и един будет всяко, ни нощию разсекаемь. Сия убо о обновлениих: а яже о Фоме, сице бысть: Христу воньже день воскресе, позде учеником явльшуся, не бяше Фома, не у с прочими совокуплься, страха ради иудейска. Таже помале нашед, уведа Христово пришествие, не верова, не учеником токмо, яко Того видеша воскресша, но яко ниже отнюд воскресе Господь, и сей един сый от двоюнадесятих. Благохитростный же Бог, и о едином убо сице пекийся, купно же и смотрением неким большим, да и паче Воскресение и по сих будущым уверится, оставль дний осмь: да онаго любовь конечную поострит, и паче неверовавый всем веру известншую подаст Воскресения, паки приходит, и дверем заключенным, якоже прежде, сущу же и Фоме, входит и мир обычно подав, посем к Фоме простирается, и глаголет: принеси перст твой семо, и виждь руце Мои, и принеси руку твою, и вложи в ребра Моя, и не буди неверен, но верен. Понеже бо не точию видением уверитися имел еси за привидение, но скор сый, и осязания помянул еси. Показа же сим, яко внегда сия глаголаше ко учеником, бяше слыша: вложи руку твою в ребра Моя. Являет же, яко и широка бяше яже на ребрех язва, яко и руку внутрь вмещати. Фома же опасно испытав, и веру приим осяжением, попущаемь бо бе сия зрети и творити оная, аще и в нетленном и обоженном конечно телеси, за извещение взываше: Господь мой и Бог мой. Ово убо плоти ради, ово же Божества ради. И Христос к нему глаголет: яко видев Мя веровал еси, блажени не видевшии и веровавшии. Близнец же глаголется Фома, или зане с другим родися, или за еже усумнетися о Воскресении, или зане сице от естества слеплена беста ему два перста руки десныя, сиесть средний, и иже пред онем, глаголемый указательный: негли рекл бы кто, яко усумнетися имяше, и с сими осязати. Инии же глаголют, еже и известнейшее, яко еже Фома, близнец толкуется. Второе сие явление Христово. Третие же бысть на мори Тивериадстем в ловлении рыб, егда и пищи причастися, божественным огнем снедшейся, якоже весть Сам, известнейшее Воскресение представляя. Таже во Еммаусе является. Пятое в Галилеи, и единонадесятищи, якоже глаголют, является, дондеже вознесеся, многая и преестественная знамения творя, пред ученики по Воскресении: не бо многим сия показоваше. Оставиша же сия вся Евангелисти написати, зане не бе возможно сия многим, и в мире живущым человеком слышати, яко преестественна суща зело. Твоего апостола Фомы молитвами, Христе Боже наш помилуй нас. Аминь.
Образу служити мусикийскому согласию созывающу люди, от песней Сионских поюще отечески отроцы Давидовы, мучителево разориша злочестивое веление, и пламень в росу преложиша, песнь воспевающе: превозносимый отцев и наш Боже, благословен еси.
Яко первый есть дней и господственный светоносный сий, воньже радоватися достойно новым и божественным людем с трепетом: приносит бо и века образ, яко осмица совершая будущаго, превозносимый отцев и наш Боже, благословен еси.
Един дерзнувый, неверною же верою облагодетельствовавый нас Фома Близнец, решит убо мрачное неведение всех концев, верным неверствием, себе же венец плетет яве глаголя. Ты еси Господь превозносимый отцев и наш Боже, благословен еси.
Не всуе усумневся Фома о востании Твоем, не низложися: но несумнетельное тщашеся показати сие Христе, всем языком. Отонудуже неверием уверив, всех научи глаголати: Ты еси Господь превозносимый отцев и наш Боже, благословен еси.
Со страхом руку Фома в ребра Твоя живоносная, Христе, вложив, трепетен ощути действо Спасе, сугубое двема естествома в Тебе соединяемыма неслиянно, и верою взываше глаголя: Ты еси Господь превозносимый отцев и наш Боже, благословен еси.
В пламени огненне горящия пещи сохраншаго дети, и во зраце ангела снизшедшаго к ним, пойте Господа, и превозносите Его во веки.
Возжелевый Твое радостное видение, прежде не вероваше Фома: сподоблься же того, Бога и Господа Тя нарицаше Владыко, Егоже превозносим во вся веки.
Претерпевшаго Фомино неверие, и показавшаго ребра, и того дланию осязанна бывша, пойте Господа, и превозносите Его во вся веки.
Твое неудобное сокровище, утаеное нам отверзе Фома: богословив бо языком богоносным, пойте Господа, глаголаше, и превозносите Его во вся веки.
Тебе светлую свещу, и Матерь Божию, пречудную славу, и вышшую всех тварей, песньми величаем.
Твой светлый день и пресветлый Христе, всесветлую благодать, воньже красный добротою учеником Твоим предстал еси, в песнех величаем.
Тебе бренною дланию осязаема в ребра, и не опаливша сию, огнем невещественнаго Божественнаго существа, в песнех величаем.
Тя яко Бога из гроба воскресша Христа, не очима видевше, но сердечною любовию веровавше, песньми величаем.
Свят Господь Бог наш:
Небо звездами:
Моих удов рукою Твоею испытавый язвы, не не веруй Ми Фомо, уязвленному тебе ради: со ученики единомудрствуй, и живущаго проповедуй Бога.
Днесь весна благоухает, и новая тварь ликует. Днесь взимаются ключи дверей, и неверия Фомы друга вопиюща: Господь и Бог мой.
Прехвальнии мученицы:
По еже из гроба Твоем страшном, жизнодавче, востании, якоже печатей не разрушил еси Христе гробных, тако заключенным дверем вшел еси к преславным апостолом Твоим, радостотворя их, и Правый Твой Дух подая им, за безмерную Твою милость.
Фома иже и Близнец не бе пришел, егда Ты учеником явился еси Господи. Темже не верова твоему воскресению, и видевшым Тя вопияше: аще не вложу перста в ребра Его и гвоздей язвы, не верую, яко востал есть.
Якоже хощеши осяжи, Христос Фоме вопияше: вложи руку, и познай Мя кости имуща и земное тело, и не буди неверен, равно же со инеми уверися. Он же возопи: Бог мой и Господь Ты еси, слава востанию Твоему.
По днех осмих востания Твоего Иисусе Царю, единородный Слове Отчий явился еси учеником Твоим, заключенным дверем, мир Твой подая, и неверующему ученику знамения показал еси: прииди и осяжи руце и нозе, и нетленная Моя ребра. Он же веровав, вопияше Тебе: Господь мой и Бог мой, слава Тебе.
Преблагословенна еси:
На гору учеником идущым, за земное Вознесение, предста Господь: и поклонившеся Ему, и данныя власти везде научившеся, в поднебесную посылахуся, проповедати еже из мертвых Воскресение, и еже на небеса возшествие. Имже и во веки спребывати неложный обещася Христос Бог, и Спас душ наших.
Благослови владыко:
Благословено царство:
Ангел вопияше Благодатней: Чистая Дево радуйся, и паки реку, радуйся: Твой Сын воскресе тридневен от гроба, и мертвыя воздвигнувый: людие веселитеся.
Со страхом Божиим:
Благословен грядый во имя Господне, Бог Господь и явися нам.
Слава Тебе Христе Боже, упование наше, слава Тебе.
Любопытною десницею:
Велий Господь наш, и велия крепость Его, и разума Его несть числа.
Хвалите Господа яко благ псалом: Богови нашему да усладится хваление.
Руками апостол:
Приидите возрадуемся Господеви, воскликнем Богу Спасителю нашему.
Яко Бог велий Господь, и Царь велий по всей земли.
Сущу позде в день той.
Похвали Иерусалиме Господа, хвали Бога твоего Сионе. Аллилуиа, 
Отче наш: Господи помилуй.
Приидите поклонимся:
По еже из гроба Твоем страшном Жизнодавче востании якоже печатей не разрушил еси Христе, гробных, тако заключенным дверем вшед еси к преславным апостолом Твоим, радостотворя их, и Правый Твой Дух подая им, за безмерную Твою милость.
Фома иже и Близнец не бе пришел, егда Ты учеником явился еси Господи. Темже не верова Твоему Воскреснию и видевшым Тя вопияше: аще не вложу перста в ребра Его, и гвоздей язвы, не верую яко востал есть.
Якоже хощеши осяжи, Христос Фоме вопияше: вложи руку, и познай Мя кости имуща, и земное тело, и не буди неверен, равно же со инеми уверися. Он же возопи: Бог мой и Господь Ты еси, слава востанию Твоему.
Дверем заключенным, учеником собранным, вшел еси внезапу всесильне Иисусе Боже наш: и став посреде их, мир дав, исполнил еси Святаго Духа: ждати же повелел еси, и никакоже разлучатися от Иерусалима, дондеже облекутся, еже с высоты силою. Темже вопием Ти: просвещение, и воскресние, и мире наш, слава Тебе.
Кто бог велий, яко Бог наш? Ты еси Бог творяй чудеса.
Сказал еси в людех силу Твою.
И рех: ныне начах, сия измена десницы Вышняго.
Помянух дела Господня.
Кто бог велий, яко Бог наш? Ты еси бог творяй чудеса.
Исполним вечернюю молитву нашу Господеви.
Вечерния нашя молитвы приими Святый Господи, и подаждь нам оставление грехов: яко един еси явлей в мире Воскресение.
К тебе возведох очи мои:
Яко пучина велия прегрешений моих Спасе, и люте погружаюся согрешеньми моими, даждь ми руку яко Петрови, спаси мя Боже, и помилуй мя.
Помилуй нас Господи, помилуй нас:
Молитвами Господи, всех святых, и Богородицы, Твой мир даждь нам, и помилуй ны, яко един Щедр.
Достойно:
Отче наш: глаголем кондак праздника, во всю Пятдесятницу. В Литургиах же поется на блаженнах, от канона праздника Недели, песнь рядовая на кийждо день, со ирмосом на 6, сице: В понедельник, 1. Во вторник, 4. В среду, 5. В четверток, 7. В пяток, 8. В субботу, 9.
Слава святей:
Христос воскресе 
Сие бо глаголем начало: Христос воскресе:
Христос воскресе: Слава в вышних Богу, и на земли мир:
Бог Господь:
Гроб Твой Спасе, воини стрегущии, мертви от облистания явльшагося ангела быша, проповедающа женам воскресение: Тебе славим тли потребителя, Тебе припадаем воскресшему из гроба, и единому Богу нашему.
Господи, да не яростию Твоею обличиши мене, ниже гневом Твоим накажеши мене.
В беззакониих зачат есмь аз блудный, не смею воззрети на высоту небесную, но дерзая на человеколюбие Твое зову: Боже очисти мя грешнаго, и спаси мя.
Дивен Бог во святых Своих, Бог Израилев.
Страдания похвалою, и венцев достоинством, славнии страстотерпцы одеяшася Тобою Господи: терпением бо ран беззаконныя победиша, и силою Божественною с небесе победу прияша. Тех молитвами свободи от невидимаго врага Спасе, и спаси мя.
Чудо чудес Благодатная, в Тебе зрящи тварь радуется: зачала бо еси безсеменно, и родила еси неизреченно, Егоже чиноначалия ангелов видети не могут: Того яко Бога моли о душах наших.
Гроб Твой:
Прикоснувыйся рукою ребром нестерпимым Близнец Фома, не опалися прикосновением, но пребысть язвы осязая известнее, и вещая нас ради прободенному: Ты мой Господь и Бог мой еси, аще и страсть претерпел еси.
Честнейшую.
Поем Твою Христе спасительную страсть, и славим Твое Воскресние.
Иный тебе мир душе ожидает, и Судия хощет твоя обличити тайная и лютая. Не пребуди убо в здешних, но предвари вопиющи Судии: Боже, очисти мя, и спаси мя.
Страстотерпцы Христовы, приидите людие, вси почтим песньми и пении духовными, светила мира, и проповедники веры, источник приснотекущий, из негоже истекают верным исцеления. Тех молитвами, Христе Боже наш, мир даруй мирови, и душам нашым велию милость.
Фома глаголемый Близнец не бе с ними, егда вшел еси Христе заключенным, дверем, темже и не вероваше реченным ему, от неверия в веру извествуя: не несподобил же еси блаже, показати ему пречистое ребро Твое, и руку и ногу язвы. Он же осязав и видев, исповеда Тя быти Бога не нага, и Человека не проста, и вопияше: Господь мой и Бог мой, слава Тебе!
Слава Тебе показавшему нам свет:
Исполним утреннюю молитву нашу:
Устнами чистыми пойте, со ангелы человецы, Воскресшаго тридневно из гроба, и мир совоздвигшаго.
Явился еси священным Твоим Спасе апостолом, дверем заключенным, теми обновляя нам Божественный Дух Твой.
Ныне Тя Всецарю, видевше не очима, но сердечною любовию Бога веровавше, в пениих величаем.
Учеником сомнящымся, во осмый день предста Спас, идеже бяху собрани, и мир дав, Фоме возопи: прииди апостоле, осяжи длани, в нихже гвоздия вонзоша. О доброе неверие Фомино, верных сердца в познание приведе, и со страхом возопи: Господь мой и Бог мой, слава Тебе!
Помилуй нас Боже:
Сый благословен Христос Бог наш:
Утверди Боже:
Хвалите Господа яко благ:
Рече Петр к людем: покайтеся:
Приидите, возрадуемся Господеви:
Брак бысть в Кане Галилейстей:
Похвали Иерусалиме Господа:
Яко добля:
Воскрес из гроба, заключенным дверем, предстал еси другом Твоим всесильне, и Фоме неверовавшу, гвоздей показал еси язвы, и ребра еже от копия прободение, утверждая и уверяя того Слове, яко ты сам еси, за милосердие претерпевый спасительныя страсти.
За многое снизхождение, и милосердие безмерное, мое зря истощание не усумнися, но уверися близнче, Господь рече: яко Сам есмь Аз пострадавый, и тридневен из гроба воскресый, и адова сокровища истощивый, и ожививый от века умершыя.
Удивився яко узре Фома возопи, егда виде Тя всесильне: Ты еси Бог мой и Господь, верую Человеколюбче, яко Сам еси пострадавый, и страсти исцеляяй душ наших. Кланяюся Твоей державе, и мирови возвещаю страшное Твое и всесильное востание.
Учеником сомнящымся, во осмый день предста Спас, идеже бяху собрани, и мир дав, Фоме возопи: прииди апостоле, осяжи длани, в нихже гвоздия вонзоша. О доброе неверие Фомино, верных сердца в познание приведе и со страхом возопи: Господь мой и Бог мой, слава тебе!
Обыдите людие Сион, и объимите его, и дадите славу в нем Воскресшему из мертвых: яко Той есть Бог наш, избавлей нас от беззаконий наших.
К тебе воздвигох очи мои.
Яко помышлении лукавыми, и делы осудихся Спасе, мысль мне даруй обращения Боже, да зову: спаси мя благодетелю Благий, и помилуй мя.
Еже на судищи ваше исповедание святии, демонов оплева силу, и от прелести человеки свободи. Темже и главам усекаемым, взывасте: да будет, Господи, жертва душ наших благоприятна пред Тобою, яко Тебе возлюбивше нерадихом о временной жизни, Человеколюбче.
По востании Твоем Господи, собранным учеником Твоим, и дверем заключенным, посреде стал еси, мир подая им: веровав же и Фома, зрением руку и ребр Твоих, Господа и Бога Тя исповеда, спасающаго уповающыя на Тя, Человеколюбче.
на Бог Господь:
Жены ко гробу приидоша ураншыя, и ангельское явление видевшыя трепетаху: гроб облиста жизнь, чудо удивляше я. Сего ради шедшыя, учеником проповедаху востание: ад плени Христос, яко един крепок и силен, и истлевшыя вся совоздвиже, осуждения страх разрушив Крестом.
Господи да не яростию Твоею обличиши мене, ниже гневом Твоим накажеши мене.
Аще праведник едва спасается, аз грешный где явлюся, тяготы и вара дневнаго не понесший? Но с наемники единонадесятаго часа причти мя Боже, и спаси мя.
Яко добрии воини единомудренно веровавше, прещения мучителей не убоявшеся святии, приидосте усердно ко Христу, вземше честный крест, и скончавше течение, с небесе победу приясте. Слава укрепльшему вы: слава венчавшему вы: слава действующему вами всем исцеления.
Нерушимую стену имуще вернии Богородицу Марию, приидите поклонимся, и припадем Ей: дерзновение бо имать к Рождшемуся из Нея, и молити, и спасати от гнева и смерти душы нашя.
Собезначальное Слово:
Апостола вси и ученика Христова восхвалим песньми в память его: боголепно бо нашя помышления, той язвы гвоздей осязав, известну веру изыскав, утверди в мире, и молит Спаса, помиловатися душам нашым.
Воскресние христово:
Крест претерпевый, и смерть упразднивый, и воскресый из мертвых, умири нашу жизнь Господи, яко един всесилен.
Не пренебрези мене Спасе мой, леностию греховною содержима: воздвигни мое помышление к покаянию, и Твоего винограда делателя искусна покажи мя, даруя ми единонадесятаго часа мзду, и велию милость.
Сии воини Царя великаго, сопротивишася повелением мучителей доблественно, небрегоша о муках, и прелесть всю поправше, достойно венчани бывше, просят у Спаса мира, и велия милости.
Дверем заключенным, представ Спас учеником, безстрашие и мир даяше. Таже глаголет Фоме: что Мне не веруеши, яко воскресох из мертвых? Принеси семо руку твою, и вложи в ребра Моя, и виждь. Тебе бо неверующу, вси навыкоша страсти и Воскресение Мое звати с тобою: Господь мой и Бог мой, слава Тебе.
Воспоим вернии, непрестанно со ангелы, Христа воскресшаго, тридневна из гроба, и мир совоздвигшаго.
Фома Твоя ребра, Благоутробне, осязав, к вере взыде: и мы тем Тя Бога прочее познахом.
Подаеши о Избавителю, мир людем Твоим воскрес из гроба, и мир совоздвигнувый от ада, Всесильне.
Дверем заключенным, пришел еси Христе ко учеником, тогда Фома смотрительно не обретеся с ними. Глаголаше бо: не иму веры, аще не увижду и аз Владыки. Увижду ребро, отонудуже изыде кровь, вода, крещение: увижду язву, от неяже исцеле великий струп человеческий: увижду, како не бе якоже дух, но плоть и кости. Смерть поправый, и Фому уверивый, Господи слава Тебе.
Осяжи, глаголет Фоме, из мертвых тридневен воскресый Человеколюбец, и виждь руку моею и ногу язвы, и ребр прободение: и познай Мя Бога непременна, земным смешением по существу воображенна и страсть в нем приемша.
Недоумевашеся Близнец, язвы зря ножныя, и ручная вонзения, и бяше ужасаемь страшным чудом: и рукою пречистое ребро и осязая и видя, из нихже показа несумненное языком, еже из гроба тридневное востание.
Приемлю превеликое радование, Твое Спасе мой востание извествуемое видя: от нихже сподобися дерзостным вещем Фома прикоснутися. Темже тя проста проповедуем Бога и Человека, действа два носяща существенна, от нихже сложился еси.
Господи, нестерпимым Твоего Божества блистанием, дверем пришел еси сущым заключенным, и став посреде учеников, ребро обнажил еси, и язв Твоею руку и ногу струпы являя, печаль же и скорбь разрешая, яве возгласил еси: имже образом во Мне видите, о друзи, плоти приятие, не духа ношу естество. Сомнящему же ся ученику повелевал еси осязати трепетно, рек: испытав вся, гряди прочее не сумнися. Он же ощущая рукою Твое сугубое существо, со страхом вопияше верно, верою влекомь: Господь мой и Бог мой слава Тебе.
Крест водрузися на лобнем, и процвете нам безсмертие от источника приснотекущаго ребра Спасова.
К Тебе возведох очи мои:
Приидите людие воспоим, и поклонимся Христу, славяще Его еже из мертвых Воскресение, яко Той есть Бог наш, от прелести вражия мир избавлей.
О добрыя купли вашея святии! яко крови дасте, и небеса наследовасте, и привременно искусившеся, вечно веселитеся. Воистинну добра ваша купля: тленная бо оставльше, нетленная восприясте, и со ангелы ликующе, поете непрестанно Троицу Единосущную.
Прикоснися Фомо рукою ребром, глаголет Христос, и язвы гвоздей прииди осяжи: верою испытай, и буди Ми верен, и не буди неверен. Фома же перстом яко прикоснуся Владыце, вельми возопи: Ты мой Бог и Господь, благоутробне слава Тебе.
Распеншуся Тебе Христе, погибе мучительство, попрана бысть сила вражия: ниже бо ангел, ни человек, но сам Господи спасл еси ны, слава Тебе.
Возносите Господа Бога нашего, и покланяйтеся подножию ногу Его, яко свято есть.
Исаак на холм возведен бысть, Иона во глубину низведеся, и оба страсть Твою Спасе образоваста. Ов убо узы и заколение: ов же погребение, и жизнь преславнаго востания Твоего. Господи слава Тебе.
Болезньми святых, имиже о Тебе пострадаша, умолен буди Господи, и вся нашя болезни исцели, Человеколюбче, молимся.
Твое предстательство имуще Пречистая, и Твоими молитвами лютых избавляеми, Крестом Сына Твоего везде соблюдаеми, по долгу Тя вси благочестно величаем.
Прикоснувыйся рукою ребром нестерпимым Близнец Фома, не опалися прикоснутием: но пребысть язвы осязая известнее, и вещая нас ради прободенному: Ты мой Господь, Ты и Бог мой еси, аще и страсть претерпел еси.
Воскресние христово видевше:
Тебе на Древе пригвождьшагося, и живот нам подавшаго, яко Спаса и Владыку поем непрестанно.
Ада пленивый, и человека воскресивый, Воскреснием Твоим Христе, сподоби нас чистым сердцем Тебе пети и славити.
Вас всехвальнии мученицы, ни скорби, ни теснота, ни глад, ни гонение, ниже раны, ни ярость зверей, ни мечь, ниже огнь претящий, разлучити от Бога возмогоша: любовию же паче к Нему, яко в чуждих подвигшеся телесех, естество забысте, смерть презревше: темже и по достоянию трудов ваших мзду приясте, Небеснаго Царствия наследницы бысте. Имуще дерзновение к Человеколюбцу Богу, мирови мир испросите, и душам нашым велию милость.
Дверем заключенным, учеником собранным, предста Спас, идеже бяху собрани, и став посреде их, глаголет Фоме: прииди, осяжи, и виждь образы гвоздей. Простри руку твою, и коснися ребру Моему, и не буди неверен, но верою проповеждь еже из мертвых Мое Воскресение.
О чудесе новаго! о преславнаго образа! ꙳ како трава не опалися, рука апостолова огнем Божества?
Во всю землю изыде:
Потщимся и мы руки освятити, страстей упражнением, и тако Владычним ребром прикоснемся.
Небеса поведают славу Божию:
Обнови душе, вся твоя чувства к божественному зрению: Христос бо сице хощет совершатися обновлением.
Виждь ми умно, пременение мира, и украси яже внутрь, добродетельми яко листвием душе, и украсишися.
Благо есть:
Господи воззвах 
Егда от Древа:
Недр не оставль Отеческих, явился еси на земли плотоносец, за благоутробие Христе, страсть же и смерть приим, воскресл еси тридневен: дверем заключенным внутрь вшел еси, яко всесилен. Темже ребро Твое Божественное радуяся Фома осязав, Господа и Зиждителя Тя прослави.
Гвоздьми пригвоздился еси на Кресте, копием в ребра прободен еси, желчи вкусил еси Христе, смерть претерпел еси, во гробе положен быв яко мертв, яко Бог же сокрушил еси узы адовы, и совоскресил еси яже от века мертвыя. Темже печати не разрушив, Твоим учеником явился еси, Твое Воскресение уверяя.
Пасха настоящий праздник: Пасха тайная: Пасха Божественная: Пасха спасительная: Пасха к безсмертной жизни преводящая нас: Пасха всякую скорбь отемлющая от среды: Пасха веселую благодать дающая учеником. темже Фома вопияше: Господь Бог мой еси, пленивый адова царствия.
О преславнаго чудесе! Неверие веру известную роди: рекл бо Фома: аще не вижду, не иму веры. Осязав же ребра, богословит воплотившагося, тогожде Сына божия позна, яко пострадавша плотию: проповеда воскресшаго бога, и возопи светлым гласом: Господь мой и Бог мой, слава Тебе.
Страстию Твоею Христе, от страстей свободихомся, и Воскреснием Твоим из истления избавихомся: Господи слава Тебе.
Апостольская всесличная цевница, Святым Духом движимая, безстудных бесов требища упразднила есть: и единаго Господа проповедавши, языки избави от прелести идольския, и поклонятися научи Троице Единосущней.
Всехвальнии мученицы, вас ни земля потаила есть, но небо прият: отверзошася вам райская врата, и внутрь бывше древа животнаго наслаждаетеся: Христови молитеся, даровати душам нашым мир и велию милость.
О преславнаго чудесе! огню трава коснувшаяся спасеся: вложив бо Фома во огненная ребра руку Иисуса Христа Бога, не опалися осязанием. Души бо зловерство преложи на благоверие, тепле возопи от глубины душевныя: Владыка ты мой еси и Бог, из мертвых воскресый, слава Тебе.
На Кресте пригвоздился еси Животе всех, и в мертвых вменился еси, безсмертный Господи: воскресл еси тридневен Спасе, совоздвиг Адама от тления. Сего ради силы небесныя вопияху Тебе жизнодавче: слава Божественной страсти Твоей Христе: слава Воскреснию Твоему: слава снизхождению Твоему, едине Человеколюбче.
Во всю землю изыде вещание их:
Премудрии вселенныя ловцы, от Бога приемше милостивное, молитеся и ныне о нас вопиющих: Господи, спаси люди Твоя, и град Твой, и от содержащих лютых свободи апостолми душы нашя.
Дивен Бог во святых Своих:
Подобен: Гроб:
Мученики Христовы молим вси, тии бо о нашем спасении просят, и вси приступим к ним с верою. Сии источают исцелений благодать, сии полки отгоняют демонския, яко хранителие веры.
Пророцы Тя явственно предвозвестиша Отроковице Матерь Божию, и апостоли божественнии в мире проповедаша, мы веровахом. Темже вси благочестномудренно почитающе воспеваем Тя, и Богородицу господьственно присно именуем.
Видев Моя ребра, не неверуй Ми более, Слово Фоме неверующему вопияше, перстом Мя осяжи, и рукою испытай: и уведев Моих язв знамения, мирови проповеждь живоносное Мое сие еже из гроба Воскресние.
Боголепное твое снизхождение славяще, поем тя христе, родился еси от девы, и неразлучен был еси от отца, пострадал еси яко человек, и волею претерпел еси крест, воскресл еси от гроба, яко от чертога произшед, да спасеши мир, Господи слава Тебе.
Петра и Павла, согласно восхвалим, Луку, Матфеа, Марка, Иоанна, Андреа, Фому, Варфоломеа, Симона Кананита, Иакова, Филиппа: и все собрание учеников достойно да благопохвалим.
Радуйтеся мученицы о Господе, яко подвигом добрым подвизастеся, сопротивистеся царем, и мучители победисте, огня и меча не убоястеся, зверем дивиим снедающым телеса ваша, Христу со ангелы пение возсылающе, яже от небес венцы приясте, просите мир мирови даровати, и душам нашым велию милость.
О преславнаго чудесе! Иоанн на перси Слова возлеже, Фома же ребра осязати сподобися. Но ов убо отонуду страшно, богословия глубокое извлече смотрение: ов же сподобися тайноучити нас, представляет показание ясно востания Его, вопия: Господь мой и Бог мой, слава Тебе.
Печаль страстей, и помышлений буря, далече да отженется, и тако процветет весна веры.
Явился еси Спасе, священным Твоим апостолом, дверем заключенным, теми обновляя нам Божественный Дух днесь.
Ныне Тя Всецарю, видевше не очима, но сердечною любовию, Бога веровавше песньми величаем.
По днех осмих востания Твоего, Иисусе Царю, единородный Слове Отчий, явился еси учеником Твоим, заключенным дверем, мир Твой подая. И неверующему ученику знамения показал еси: прииди, и осяжи руце и нозе, и нетленная Моя ребра. Он же веровав, вопияше Тебе: Господь мой и Бог мой, слава Тебе.
Правды одеждею обложени белою паче снега, в настоящий Пасхи день возвеселимся, воньже Христос яко правды Солнце, от мертвых возсияв, всех нас нетлением уясни.
Царь и Господь, праздников праздник нынешний есть день, егоже воистинну сотвори Господь: вонь, якоже поет Давид, таинственно возвеселимся людие, дверем бо заключенным, учеником мир дарова.
Фомино неверие, мироспасительное Богочеловека Слова, еже от адовы темницы востание уверяет, язвы рук и ног дерзостнее осязавшее, ко уверению мирскому, десницею любопытною.
Дверем заключенным, представ Иисус учеником, безстрашие и мир даяше. Таже глаголет Фоме: почто Ми не веруеши, яко воскресох из мертвых? Принеси семо руку твою, и вложи в ребра Моя, и виждь: тебе бо неверующу, вси навыкоша страсти и Воскресение Мое звати с тобою: Господь мой и Бог мой, слава Тебе.
Неразрушимая стена нам есть честный Крест Спасов: нань бо надеющеся, спасаемся, вси.
Вечерния нашя молитвы приими Святый Господи, и подаждь нам оставление грехов, яко един еси явлей в мире Воскресние.
Молитвами Господи всех святых и Богородицы, Твой мир даждь нам, и помилуй нас, яко един Щедр.
Прикоснися Фомо ребру рукою, глаголет Христос, и образы гвоздей прииди осяжи, верою испытай, и буди Ми верен, и не буди неверен. Фома же перстом яко прикоснуся Владыце, вельми возопи: Ты мой Бог и Господь, благоутробне, слава Тебе.
Бог Господь, 
Креста Твоего древу покланяемся Человеколюбче, яко на нем пригвоздился еси Животе всех. Рай отверзл еси Спасе, верою пришедшему к Тебе разбойнику, и сладости сподобися, исповедая Тя: помяни мя Господи. Приими якоже онаго, и нас зовущих: согрешихом вси, благоутробием Твоим не презри нас.
Гроб Твой, Спасе, воини стрегущии, мертви от облистания явльшагося ангела быша, проповедающаго женам Воскресние. Тебе славим тли потребителя, Тебе припадаем воскресшему из гроба, и единому Богу нашему.
Дивен Бог во святых Своих Бог Израилев.
Страдания похвалою, и венечною почестию, славнии страстотерпцы одеяшася Тобою Господи. Терпением бо ран беззаконных победиша, силою же Божиею от небес победу прияша. Тех молитвами, Христе Боже, даруй нам велию Твою милость.
Гроб твой:
Нескверная Агница, Агнца и Пастыря висима мертва на Древе видящи, рыдающи вещаше, матерски кричащи: како претерплю Твое еже паче слова, Сыне Мой, снизхождение, и вольная страдания, Боже Преблагий?
Блажен еси ты, язвы осязавый лучшаго ребра: сие величайшее чудо Адама исцелившее, и нам веровавшым негиблемое блаженство исходатаившее, самеми реченьми честных апостолов, Его Воскресение.
Крестом Твоим Христе, едино стадо бысть ангел и человек, и едина Церковь, небо и земля веселится, Господи слава Тебе.
Поем Твою, Христе, спасительную страсть, и славим Твое Воскресние.
Страстотерпцы Христовы, приидите людие вси почтим песньми и пении духовными, светила мира, и проповедники веры, источник приснотекущий, из негоже истекают верным исцеления. Тех молитвами Христе Боже наш, мир даруй мирови, и душам нашым велию милость.
Дверем заключенным, учеником собранным, предста Спас, идеже бяху собрани, и став посреде их, глаголет Фоме: прииди осяжи, и виждь образы гвоздей, простри руку твою, и коснися ребру Моему, и не буди неверен, но верою проповеждь, еже из мертвых Мое Воскресение.
Распенся, рай человеком отверзл еси, и мертвыя совоздвигл еси Животе наш, и воскресл еси, и смерть пленив силою Твоею, и совокупив небесным воистинну земная, исполнил еси веселия безчисленнаго, Божий Слове, лик апостольский, сим мир вещавый.
Тление испровержеся, нетление процвете, союз временный разрешися: небеса да веселятся, земля и подземная: воскресе бо Христос, пленися смерть, веселый явися день, заключенным дверем, внутрь вшел еси Жизнодавче и Господи.
В день, егоже сотвори Господь днесь, возрадуемся веселящеся, Жизнодавец востал есть, ад пленен бысть, апостольский лик радость слышит: осязал есть ребра Владычня неверовавый Фома, и осязав, сугубое существо проповеда.
Прикоснися Фомо ребру рукою, глаголет Христос, и образы гвоздей прииди осяжи, верою испытуй, и буди Ми верен, и не буди неверен. Фома же перстом яко прикоснуся Владыце, вельми возопи: Ты мой Бог и Господь, Благоутробне, слава Тебе.
Благо есть исповедатися Господеви:
На Господи воззвах:
Дверем заключенным, учеником собранным, вшел еси внезапу всесильне Иисусе Боже наш: и став посреде их, мир дав, исполнил еси Святаго Духа: ждати же повелел еси, и никакоже разлучатися от Иерусалима, дондеже облекутся еже с высоты силою. Темже вопием Ти: просвещение, и Воскресение и мире наш, слава Тебе.
По днех осмих востания Твоего Господи, явился еси учеником Твоим на месте, идеже бяху собрани, и возгласив им: мир вам, неверующему ученику руце показал еси, и пречистое ребро. он же веровав вопияше Тебе: Господь мой и Бог мой, слава Тебе.
Фома глаголемый Близнец, не бе с ними, егда вшел еси Христе заключенным дверем. Темже и не вероваше реченным ему, от неверия в веру извествуя: не несподобил же еси Блаже, показати ему пречистое ребро Твое, и руку и ногу язвы. Он же осязав и видев, исповеда Тебе быти Бога не нага, и Человека не проста, и вопияше: Господь мой и Бог мой, слава Тебе.
Всемирную славу от человек прозябшую, и Владыку рождшую, небесную дверь воспоим Марию Деву, безплотных песнь и верных удобрение. Сия бо явися небо, и храм Божества: сия преграждение вражды разрушивши, мир введе, и царствие отверзе. Сию убо имуще веры утверждение, поборника имамы из Нея рождшагося Господа. Дерзайте убо, дерзайте людие Божии, ибо Той победит враги яко Всесилен.
Вечерния нашя молитвы, приими Святый Господи, и подаждь нам оставление грехов, яко един еси явлей в мире Воскресние.
Обыдите людие Сион, и объимите его, и дадите славу в нем, Воскресшему из мертвых: яко Той есть Бог наш, избавлей нас от беззаконий наших.
Приидите людие воспоим, и поклонимся Христу, славяще Его из мертвых Воскресение, яко Той есть Бог наш, от прелести вражия мир избавлей.
Дому Твоему подобает святыня Господи, в долготу дний.
Страстию Твоею Христе, от страстей свободихомся, и Воскреснием Твоим из истления избавихомся, Господи слава Тебе.
Человеколюбче, велие и безприкладное множество щедрот Твоих, яко долготерпел еси, от иудей заушаемь, от апостола осязаемь, и от отметающихся Тебе многоиспытуемь. како воплотился еси: како распялся еси безгрешне? но вразуми нас, яко Фому, вопити Тебе: Господь мой, и Бог мой, слава Тебе.
Гроб Твой Спасе воини стрегущии, мертви от облистания явльшагося ангела быша, проповедающаго женам Воскресние. Тебе славим тли потребителя, Тебе припадаем воскресшему из гроба, и единому Богу нашему.
Жены ко гробу приидоша ураншыя, и ангельское явление видевшыя трепетаху: гроб облиста жизнь, чудо удивляше я. Сего ради шедшыя учеником проповедаху востание: ада плени Христос, яко един крепок и силен, и истлевшыя совоздвиже вся, осуждения страх разрушив силою Креста.
Гавриилу вещавшу Тебе Дево, радуйся, со гласом воплощашеся всех Владыка в Тебе святем кивоте, якоже рече праведный Давид: явилася еси ширшая небес, поносивши Зиждителя Твоего. Слава всельшемуся в Тя, слава прошедшему из Тебе, слава свободившему нас Рождеством Твоим.
Страха ради иудейска, сокровенным учеником, и в Сионе собранным, вшел еси к ним Блаже, и стал еси посреде их, дверем заключенным, радостотворяй: и показал еси им руце, и пречистых Твоих ребр язвы, глаголя неверующему ученику: принеси руку твою и испытай, яко Сам Аз есмь, тебе ради пострадавый.
Ада пленивый, и человека воскресивый Воскреснием Твоим Христе, сподоби ны чистым сердцем Тебе пети и славити.
Боголепное Твое снисхождение славяще, поем Тя Христе: родился еси от Девы, и неразлучен был еси от Отца: пострадал еси яко Человек, и волею претерпел еси Крест. Воскресл еси от гроба, яко от чертога произшед, да спасеши мир: Господи слава Тебе.
По днех осмих востания Твоего, Иисусе Царю, единородный Слове Отчий, явился еси учеником Твоим, заключенным дверем, мир Твой подая, и неверующему ученику знамения показал еси: прииди, осяжи руце и нозе, и нетленныя Моя ребра. Он же веровав, вопияше Тебе: Господь мой, и Бог мой, слава Тебе.
По еже из гроба Твоем страшном Жизнодавче востании, якоже печатей не разрушил еси Христе гробных, тако заключенным дверем, вшел еси к преславным апостолом Твоим, радостотворя им, и Правый Твой Дух подая им, за безмерную Твою милость.
Фома иже и Близнец не бе пришел, егда Ты учеником явился еси Господи: темже не верова Твоему Воскресению, и видевшым Тя вопияше: аще не вложу перста в ребра Его и гвоздей язвы, не верую, яко востал есть.
Якоже хощеши осяжи, Христос Фоме вопияше, вложи руку, и познай Мя кости имуща, и земное тело, и не буди неверен, равно же со иными уверися. Он же возопи: Бог мой и Господь Ты еси, слава востанию Твоему.
Учеником сомнящымся, во осмый день предста Спас, идеже бяху собрани, и мир дав, Фоме возопи: прииди апостоле, осяжи длани, в нихже гвоздия вонзоша. О доброе неверие Фомино, верных сердца в познание приведе! и со страхом возопи: Господь мой и Бог мой, слава Тебе.
Хвалите Господа, яко благ:
Слышавше апостоли:
Приидите возрадуемся Господеви:
Видевше человецы знамение:
Похвали иерусалиме Господа:
О превелия таинства! зря чудеса, проповедую Божество: Еммануил бо естества убо врата отверзе яко Человеколюбец: девства же заключения не разруши яко Бог: но сице от утробы пройде, якоже слухом вниде: тако воплотися, якоже зачатся. Безстрастно вниде, несказанно изыде, по пророку глаголющему: сия врата заключена будут, никтоже пройдет ими, токмо един Господь Бог Израилев, имеяй велию милость.
Всех скорбящих радосте, и обидимых предстательнице, и убогих питательнице, странных же утешение, и жезле слепых, немощных посещение, труждающихся покрове и заступнице, и сирых помощнице, Мати Бога Вышняго Ты еси Пречистая: потщися, молимся, спастися рабом Твоим.
Всякое беззаконие нещадно, всякий грех невоздержно окаянный соделах, всякаго осуждения достоин есмь: вины покаяния мне подаждь Дево, яко да не осужден тамо явлюся. Тя бо написую молитвенницу, Тя призываю предстательницу, да мя не посрамиши Богоневестная.
Лицу Твоему помолятся богатии людстии.
Инаго прибежища Чистая, к Творцу и Владыце мы имамы, разве Тебе Богоневесто, да не отринеши нас теплым Твоим предстательством, ниже посрамиши любовию притекающих под кров Твой, Мати Бога нашего: потщися, и Твою помощь даждь, и нынешняго гнева нас спаси.
Мироносицы рано бывшя
Благообразный Иосиф.
Изведи из темницы душу мою, исповедатися имени Твоему.
Мене ждут праведницы, дондеже воздаси мне.
Из глубины воззвах к Тебе Господи, Господи, услыши глас мой.
Да будут уши Твои, внемлюще гласу моления моего.
Тебе распеншагося и погребеннаго, ангел проповеда Владыку, и глаголаше женам: приидите видите, идеже лежаше Господь: воскресе бо, якоже рече, яко всесилен. Темже Тебе покланяемся единому безсмертному: Жизнодавче Христе, помилуй нас.
Аще беззакония назриши Господи, Господи, кто постоит? яко у Тебе очищение есть.
Имене ради Твоего, потерпех Тя Господи, потерпе душа моя в слово Твое, упова душа моя на Господа.
От стражи утренния до нощи, от стражи утренния, да уповает Израиль на Господа.
Яко у Господа милость, и многое у Него избавление и Той избавит Израиля от всех беззаконий его.
Мироносицы жены, утру глубоку, ароматы вземшя, Господня гроба достигоша, яже не надеяхуся обретшя помышляху благоговеюще каменному отвалению, и друга ко друзей глаголаху: где суть печати гроба? где есть Пилатова кустодиа, и опасное утвержение? бысть же возвеститель не разумевающым женам, блистаяйся ангел, и глаголяй к ним: что с рыданием ищете живаго и оживотворившаго род человеческий? Воста Христос Бог наш из мертвых яко всесилен, подаяй всем нам нетление и жизнь, просвещение и велию милость.
Хвалите Господа вси языцы, похвалите Его вси людие.
Почто мира со слезами, о ученицы растворяете, камень отвалися, гроб истощися: видите тлю животом попранную, печати свидетельствующя явственно, спящыя люте стражники непокоривых, смертное спасеся плотию Божиею, ад рыдает. Текшя радостию рцыте апостолом: умертвивый смерть Христос, перворожден из мертвых, вас предваряет в Галилеи.
Яко утвердися милость Его на нас: и истина Господня пребывает во век.
Мироносицы рано бывшя, и гроб Твой со тщанием достигшя, искаху Тебе Христе, во еже помазати пречистое тело Твое. И ангеловыми глаголы огласившеся, радостотворныя образы апостолом проповедаху, яко воскресе Начальник спасения нашего, пленивый смерть, мирови же даруяй живот вечный и велию милость.
Мироносицы жены, гроба Твоего достигшя, и печати гробныя видевшя, не обретшя же пречистаго тела Твоего, рыдающя со тщанием приидоша, глаголющя: кто украде наше упование? кто взят мертва нага смирною помазана, Матери едино утешение? о како мертвыя ожививый умертвися? ад пленивый, како погребеся? Но воскресни Спасе самовластно, якоже рекл еси, тридневен, спасаяй душы нашя.
Мироносицы жены, ко гробу что приидосте? что ищете живаго в мертвых? Воскресе Господь, дерзайте, вопиет ангел.
Со страхом приидоша жены на гроб, ароматы тело Твое помазати тщащыяся: и сие не обретше, недоумевахуся друга ко друзей, не ведуще Воскресения. Но предста им ангел, и рече: воскресе Христос, даруяй нам велию милость.
Приидоша на гроб Магдалина, и другая Мариа ищуще Господа, и ангела видеша яко молнию седяща на камени, и глаголюща им: что ищете живаго с мертвыми? воскресе, якоже рече: в Галилеи Его обрящете. К Нему же возопиим: воскресый из мертвых, Господи слава Тебе.
Проси Иосиф тело Иисусово, и положи е в новом своем гробе: подобаше бо Ему из гроба, яко от чертога проити. Сокрушивый державу смерти, и отверзый врата райская человеком, Господи слава Тебе.
Творец и Избавитель мой Пречистая, Христос Господь из Твоих ложесн прошед, в мя оболкийся, первыя клятвы Адама свободи. Темже Ти Всечистая, яко Божии Матери же и Деве, воистинну вопием немолчно: радуйся ангельски, радуйся Владычице, предстательство и покрове, и спасение душ наших.
Воскресние Твое Христе Спасе, всю просвети вселенную и призвал еси Твое создание: всесильне Господи слава Тебе.
Тебе одеющагося светом яко ризою снем Иосиф с Древа с Никодимом, и видев мертва нага непогребена, благосердный плачь восприим, рыдая глаголаше: увы мне сладчайший Иисусе, Егоже вмале солнце на Кресте висима узревшее мраком облагашеся, и земля страхом колебашеся, и раздирашеся церковная завеса: но се ныне вижу Тя, мене ради волею подъемша смерть. Како погребу Тя Боже мой, или какою плащаницею обвию? коима ли рукама прикоснуся нетленному Твоему телу? или кия песни воспою Твоему исходу Щедре, величаю страсти Твоя, песнословлю и погребение Твое со Воскреснием, зовый: Господи слава Тебе.
Воскресения день: и Христос воскресе:
Богородице дево:
Тебе одеющагося светом:
Егда снизшел еси к смерти, животе безсмертный, тогда ад умертвил еси блистанием Божества. Егда же и умершыя от преисподних воскресил еси, вся силы небесныя взываху: Жизнодавче Христе Боже наш, слава Тебе.
Благообразный Иосиф, с Древа снем пречистое тело Твое, плащаницею чистою обвив, и вонями во гробе нове покрыв положи: но тридневен воскресл еси Господи, подаяй мирови велию милость.
Мироносицам женам, при гробе представ ангел вопияше: мира мертвым суть прилична, Христос же истления явися чуждь. Но возопийте: воскресе Господь, подаяй мирови велию милость.
Камень гробный запечатати не возбранив, камень веры воскресый подал еси всем: Господи слава Тебе.
Воскресни Господи Боже мой, да вознесется рука Твоя:
Недро пречистое в вышних не истощивый, погребение и Воскресение о всех приял еси: Господи слава Тебе.
Вся паче смысла, вся преславная Твоя, Богородице, таинства, чистоте запечатанной, и девству храниму, Мати позналася еси неложна, Бога рождши истиннаго: Того моли, спастися душам нашым.
Мироносицы утро пришедшыя, и гроб тощь видевшыя, апостолом глаголаху: тление низложи державный, и сущыя во аде исхити уз: проповедите дерзновением, яко воскресе Христос Бог, даруяй мирови велию милость.
Исповемся Тебе Господи, всем сердцем моим:
Миры погребения Твоего жены носящя, тай ко гробу приидоша уранше, иудейския боящеся дерзости, и воинов предзряще утверждение. Но естество немощное мужество победи: яко намерение милостивное Богу угоди. Прилично убо взываху: воскресни Господи, помози нам, и избави нас славы ради имене Твоего.
Препрославленна еси Богородице Дево, поем Тя: Крестом бо Сына Твоего низложися ад и смерть умертвися: умерщвленнии востахом и живота сподобихомся, рай восприяхом древнее наслаждение. Тем благодаряще славословим, яко державнаго Христа Бога нашего, и единаго Многомилостиваго.
Ангельский собор:
По страсти шедше во гроб жены, во еже помазати тело Твое, Христе Боже, видеша ангелы во гробе, ужасошася: глас бо слышаху от них: яко воскресе Господь, даруяй мирови велию милость.
На небо очи пущаю моего сердца, к Тебе Спасе: спаси мя Твоим осиянием.
Помилуй нас согрешающих Тебе много на всякий час, о Христе мой, и даждь образ прежде конца покаятися Тебе.
Святому Духу, еже царствовати подобает, освящати, подвизати тварь: Бог бо есть, единосущен Отцу и Слову.
Аще не Господь бы был в нас, кто доволен цел сохранен быти от врага, купно и человекоубийцы?
Зубом их не предаждь Спасе, Твоего раба: ибо львовым образом на мя подвизаются врази мои.
Святому Духу живоначалие и честь: вся бо созданная, яко Бог сый, силою соблюдает во Отце, сыном же.
Надеющиися на Господа, уподобишася горе святей: иже никакоже движутся прилоги вражиими.
В беззакония рук своих да не прострут божественне живущии: не оставляет бо Христос жезла на жребии Своем.
Святым Духом точится всяка премудрость: отсюду благодать апостолом, и страдальчествы венчаются мученицы, и пророцы зрят.
Востани Господи Боже мой повелением, имже заповедал еси, и сонм людей обыдет Тя.
Господи Боже мой, на Тя уповах, спаси мя. Всякое дыхание:
Воскрес Иисус заутра в первую субботу:
Воскресние Христово видевше, поклонимся:
Умерщвления предел сломила еси, вечную жизнь рождшая Христа, из гроба возсиявшаго днесь, Дево Всенепорочная, и мир просветившаго.
Воскресшаго видевши Сына Твоего и Бога, радуйся со апостолы Богоблагодатная Чистая: и еже радуйся первее, яко всех радости вина, восприяла еси, Богомати Всенепорочная.
Моисейскую песнь восприимши, возопий душе: Помощник и Покровитель бысть мне во спасение, Сей мой Бог, и прославлю Его.
Распялся еси плотию, безстрастный естеством Отчим: прободен был еси в ребра, источивый мирови кровь и воду: Ты Бог наш, и прославляем Тя.
Крест Твой почитаю, и погребение славлю Блаже, и пою, и покланяюся востанию Твоему, и взываю: Ты Бог наш, и прославляем Тя.
Аще и вкусил еси желчи, сладосте церковная, но источил еси нам нетление от ребр Твоих: Ты Бог наш, и прославляем Тя.
Вменился еси Спасе с мертвыми, мертвыя воздвигнувый, вкусил еси тли: истления бо всяко не познал еси: Ты Бог наш, и прославляем Тя.
Да веселится Сион, да радуется и небо, воскресе Христос, мертвыя воздвигнувый, песнословящыя: ты Бог наш, и прославляем Тя.
Плащаницами обвив Иосиф тело Твое Христе, во гробе нове положи Тя спасение: Ты же мертвыя яко Бог воскресил еси.
Предварившыя утро жены, видеша Христа, и божественным вопияху учеником: воистинну Христос воскресе, приидите с нами воспойте Его.
Всесвятая Троице, едино Божество, безначальная Единице, Отче и Сыне и Божественный Душе, спасай мир: Ты Бог наш, и прославляем Тя.
Древнюю клятву разрешивши Чистая, во утробе Твоей возрастила еси нам благословение, Младенца родивши: Сей бо Бог, аще и плоть носит.
Приидите пиво пием новое:
Ныне вся исполнишася света: Вчера спогребохся Тебе Христе:
На нетленную жизнь прихожду днесь благостию Рождшагося из Тебе Чистая, и всем концем свет облиставшаго.
Бога Егоже родила еси плотию, из мертвых, якоже рече, воставша видевши Чистая, ликуй, и Сего яко Бога Пречистая возвеличай.
Неплодствовавший мой ум, плодоносен Боже покажи ми, делателю добрых насадителю благих, благоутробием Твоим.
Длани на Кресте простерл еси Иисусе, языки вся от прелести собрав, к познанию Твоему созвал еси Спасе.
Иудейстии людие Пилату вопиют: отпусти нам злодейственнаго разбойника, возми, возми распни Безгрешнаго.
Распеншуся Тебе Христе, помрачися свет, земля потрясеся, и из гробов мертвии восташа мнози, страхом державы Твоея.
Предстоящи Кресту Агница Твоя Иисусе, плачем вопияше: камо идеши Сыне? камо грядеши Агнче, за всех заклавыйся?
Покланяюся Твоему Кресту, воспеваю и погребение, почитаю страсти, и гвоздия руку, и копие Иисусе, и Воскресение Твое.
Воскресл еси Иисусе, пленен бысть враг, Адам избавися, и Ева с ним от уз и тли, Воскресением Твоим.
Воскресшу Тебе Христе, сокрушишася вереи и врата адова, и смертныя узы разрушишася, абие страхом державы Твоея.
Богоприемче Иосифе гряди, стани с нами, воскресе зовый, Иисус Избавитель, воздвигнувый Адама благоутробием Своим.
Да радуется с нами учеников двоенадесятица, с мироносицами женами и Иосифом, и со другими ученики и ученицами Христовыми.
Со Отцем и Сыну и Духу Правому, единому Естеству покланяюся и воспеваю, Лицы разделяя, и Существом соединяя.
Блаженна еси Чистая, из корене Иессеова сущая, из негоже жезл и цвет Христа, по плоти нас ради возрастившая.
Вышних ищя:
Мира тепле гробу приносят жены Спасе, ангела светлостию душы веселяху, и Бога Тя всех проповедаху, и учеником вопияху: воистинну воскресе из гроба всех Жизнь.
Учеников Твоих лик с мироносицами женами радуется согласно: общий бо праздник с ними празднуют, в славу и честь Твоего воскресения. И теми вопием Ти Человеколюбче Господи: людем Твоим подаждь велию милость.
На божественней стражи:
Мужеский убо пол яко разверзый: Яко единолетный агнец: Богоотец убо Давид:
Создавый Адама Твоего праотца Чистая, зиждется от Тебе, и смертное жилище разори Своею смертию днесь, и озари вся Божественными блистаньми Воскресния.
Егоже родила еси Христа, прекрасно из мертвых возсиявша Чистая зрящи, добрая и Непорочная в женах и красная, днесь во спасение всех, со апостолы радующися Того прославляй.
Еже от Девы Твое рождество пророк предзря, воспроповедаше вопия: слух Твой услышах, и убояхся, яко от юга и из горы святыя приосененныя пришел еси Христе.
Крестом пленил еси адово чрево, и совоздвигл еси мертвыя, и смерти разрушил еси мучительство: темже иже от Адама покланяющиися, поем погребение Твое и востание Христе.
Благоволивый Спасе наш, за благоутробие милости пригвоздитися на Кресте, и от праотчия избавити ны клятвы, разреши узы многих моих согрешений: можеши бо, елика хощеши творити.
На Кресте пригвоздивый мою древнюю клятву, и источивый мне Спасе, благословение кровию от ребр Твоих, разреши узы многих моих согрешений: можеши бо, елика хощеши, творити.
Ад Спасе, срет Тя в преисподних, огорчися помышляя, яко яже древле пожрети возмогий, ныне неволею отдав, истязуется в дольних, и пленяемь и обнажаемь бывает мертвых.
Аще и камень запечатася с кустодиею, о беззаконнии врази, но воскресе Господь, якоже прорече, разрешая узы многих моих согрешений: может бо, елика хощет, творити.
Воскресый из гроба, и пленивый ада, и ожививый мертвыя, и нетление источивший мне Твоим востанием, разреши узы многих моих согрешений: можеши бо, елика хощеши, творити.
Воистинну постыдитеся беззаконнии, Христос бо воскресе, и совоздвиже мертвыя, зовый: дерзайте, аз победих мир. Веруйте убо Ему, или умолчите лестцы, отметающиися Воскресения Его.
Мироносицам, еже радуйтеся, воскресый от гроба, возгласив Блаже, и апостолом проповедайте востание Мое, разреши узы многих моих согрешений: можеши бо, елика хощеши, творити.
Иосифа благообразнаго, ревнителя благочестия, советника и ученика, с мироносицами почтим, и апостолами, зовуще с ними, и верно воспевающе Спасово Воскресение светло.
Пресущнаго Божества нераздельную славу, кто возможет изрещи? Едино бо Естеством сущи Троица поется безначальная, срасленная яко Единица, в Троице певаемая Ипостасьми простыми.
Во чрево Твое всельшагося безмужно рождшая Мати Дево Чистая, непрестанно моли яко Богородица, разрешити узы многих моих согрешений: можеши бо, елика хощеши помощи.
утренюем утреннюю глубоку:
Просвещается Божественными лучами и живоносными Воскресения Сына Твоего, Богомати Пречистая, и радости исполняется благочестивых собрание.
Не разверзл еси врата девства в воплощении, гроба не разрушил еси печатей Царю создания: отонудуже воскресшаго Тя зрящи Мати, радовашеся.
Мглу души моея Спасе мой разгнав светом заповедей Твоих озари мя, яко един Царь мира.
Ты первую одежду мою, юже ми истка, увы мне, сеятель греха, совлекл еси Спасе мой, облекся в мя.
Листвие смоковное сши мне грех мой, увы мне, не сохраншему, Спасе мой, пречистую заповедь Твою, змииным советом.
Уязвившуюся душу мою разбойническими помышленьми моими, представый иже от Марии, и елей возлияв, исцели Христос.
У Креста предстоящи Пречистая Богородица, матерски взываше: оставил Мя еси едину, о Сыне Мой и Боже!
Ты злоначальнаго змия оружием Креста Твоего низложив, Твоим востанием, сокрушил еси жало смерти Иисусе.
Где твое, смерте, жало? где твоя, аде, победа? Адам да свопиет: сокрушился еси оживлением воздвигшаго мертвыя.
Мироносицы жены гроба Твоего достигшыя, оживившаго дольных, глас слышаху глаголющий: воскресе Христос.
Благочестивых мироносиц память совершающе, и всех ученик Твоих, в светлом Твоем востании, воспеваем Тя Христе.
Благообразнаго вси почтим достойно, иже тело Господне от Древа сня, и погребе верно.
Тебе Богу и Отцу, и Сыну, и Духу покланяюся, трем Ипостасем, и едино три верую, Существом единем.
Тя безсеменным Рождеством родившую паче естества обновившаго естество, Христа единаго Владыку воспеваем вернии.
Снизшел еси в преисподняя земли:
Сохранив цела знамения Христе: Спасе мой, живое же:
Возведеся древле держимое смертию и тлением, воплотившимся от Твоего пречистаго чрева, к нетленней, и присносущней жизни, Богородице Дево.
Сниде в преисподняя земли, в ложесна Твоя Чистая сшедый, и вселивыйся и воплотивыйся паче ума, и воздвиже с Собою Адама, воскрес от гроба.
Во глубине греховней содержимь есмь Спасе, и в пучине житейстей обуреваемь: но якоже Иону от зверя, и мене от страстей возведи, и спаси мя.
Мертв есть ад, дерзайте земнороднии, Христос бо на Древе висяй, верже оружие нань, и лежит мертв: яже бо имяше, пленися обнажився.
Пленися ад, дерзайте мертвии, и гроби отверзошася, востаните от ада, вопиет вам Христос, вся пришедый избавити от смерти и тли.
Мертвыя якоже возмог пожерл еси иногда, ныне истязуемь аде, отдаждь Ми, вопиет тебе Жизнодавец и Бог, вся пришедый избавити от несытаго твоего чрева.
Жены мироносицы, что тщитеся прочее? что же живому мира приносите, воскресе Христос, якоже предрече. Да престанут вашя слезы, прешедшыя на радость.
Плащаницею Тя Христе обвив Иосиф благообразный, во гробе положи: миропомазав же разоренный Твоего телесе храм, привали камень великий ко гробу.
Господь воскресе пленивый врага, и узники исторгнув, возведе вся, и первозданнаго Адама, того возставляя, яко Благоутробен и Человеколюбец Бог.
Троицу во Единстве воспоим вернии, с Сыном Отца славяще, и Духа единосущна Сыну, и суща во Отце собезначальнаго и присносущнаго Бога.
Во чреве невозделанно зачала еси Чистая, нетления грозд, яко лоза: из неяже безсмертия токи, якоже вино нам источают вечную жизнь.
Радоватися мироносицам повелел еси, плачь праматере Евы утолил еси Воскреснием Твоим Христе Боже, апостолом же Твоим проповедати повелел еси: Спас воскресе от гроба.
На гроб Твой Спасе мироносицы идущыя, к себе недоумевахуся умом, и вещаху: кто нам камень отвалит гробный? И воззревшя видят, яко камень отвален бе, зраку же ангелову со одеянием дивляхуся: содержими же бяху трепетом, и бежати помышляху. и к ним юноша возопи: не бойтеся вы, Егоже ищете воста, приидите, видите место, идеже лежаше тело Иисусово, и скоро шедшыя возвестите учеником: Спас воскресе от гроба.
Христу носят ученицы мира:
Аз же сим песнь, яко мира ношу.
Отроки от пещи:
Жены с миры: Смерти празднуем: Яко воистинну священная:
Умертвив Сын Твой смерть, Всенепорочная днесь, всем смертным пребывающий живот во веки веков дарова, един благословенный отцев Бог и препрославленный.
Всем царствуяй созданием, быв Человек, вселися во Твою Богоблагодатная утробу, и распятие претерпев и смерть, воскресе Боголепно, совозставив нас яко всесилен.
Херувимы подражающе отроцы в пещи ликовствоваху, вопиюще: благословен еси Боже, яко истиною и судом навел еси сия вся, грех ради наших: препетый и препрославленный во вся веки.
Ты яко Человеколюбец, хотяй вся спасти от прелести, яже создал еси, претерпел еси пригвоздитися на Кресте: да погребенный образ страстьми, сей плотию Твоею обновиши Спасе, и ад низложив, воскресил еси и умершыя с Собою.
На Кресте возвышаемь, вся призвал еси к Себе Щедре, якоже обещал еси Блаже: яко воистинну вся сия грехов ради наших пострадати благоволил еси. Темже и разбойнику райская врата отверзл еси Спасе.
Ты храм телесный воздвигл еси разоренный, тридневно из гроба, якоже обещал еси Блаже: да воистинну скажеши славу Твою, юже нам источаеши верою, узы разрешив, ихже держаше древле ад связанных.
О иудейское безумие! о неистовство беззаконных! что неверное видевше, не веровасте Христу? яко немощныя, не словом ли воздвиже? или яко весь мир Той не спасе ли, да уверяют вас поне воини, или воскресшие из мертвых.
Омертвевшии стражие ныне да глаголют, како украден бысть, Егоже не видеша неразумнии всегда? Аще бо воскресша не видеша, ни ощутиша, како украдена Сего разумети можаху когда? Да уверит вы поне камень сей, и погребальная Христова.
Что яко мертва блюдете? что печати на камени положисте еврее, страхом боящеся крадения? Се воистинну гроб запечатлеся: како убо воскресе, аще не бы Бог был Христос? да уверяют вы воскресшии, и видени бывшии многими.
Со Отцем славим Сына, и Духа Святаго, вопиюще непрестанным гласом: Троице единственное Существо, помилуй, спаси вся, в триех Лицех Единице ущедри ны, препрославленный Боже во веки.
Во чреве Твоем Пречистая, како вместила еси Младенца, Егоже трепещут силы ангельския яко Бога? Разве якоже восхоте, якоже весть вселися, вся спасти хотяй от Адама земнородныя, разрешивый адама клятвы оныя, снедию горькою.
Сей нареченный:
Приидите новаго: Возведи окрест очи твои: Отче вседержителю:
Прииде Тобою в мир Господь Дево Богородице, и чрево адово расторг, смертным нам воскресение дарова: темже благословим Его во веки.
Всю низложив смерти державу Сын Твой Дево, Своим Воскресением, яко Бог крепкий совознесе нас и обожи: темже воспеваем Его во веки.
В купине Моисею Девы чудо, на Синайстей горе, прообразившаго иногда пойте, благословите и превозносите во вся веки.
Солнечныя зари спрятахуся страхом Христовых страданий, и востаяху мертвии, и горы прекланяхуся, и колебашеся земля, и ад обнажашеся.
В пещи сущии иногда треблаженнии отроцы возвышающе руки, проображаху Блаже пречестный Крест Твой, имже низложил еси Христе вражию силу.
О иудее слепии прелестницы и преступницы, Христову Воскресению неверующии, яко ложному: что неверное видите, яко воскресе Христос, мертвыя воздвигий?
О иудее врази, аще и нам не веруете, вашя воины вы вопросите, что пострадаша они? кто отваливый руками камень от гроба?
Кто изсушивый смоковницу? кто же сухую исцеливый руку? кто насытивый иногда множества в пустыни, аще не Христос Бог, мертвыя воздвигнувый?
Кто просветивый слепцы, и прокаженныя очистивый, и хромыя исправивый, и пешешествовавый море немокренно яко сушу, аще не Христос Бог, мертвыя воздвигнувый?
Кто воздвигнувый мертва четверодневна из гроба, вдовича сына? кто стягнувый яко Бог разслаблена на одре, аще не Христос Бог, мертвыя воздвигнувый?
Зовет камень самый, печати вопиют, яже вы положивше, постависте стражу хранящую гроб: воистинну воскресе Христос, и живет во веки.
Воистинну воскресе Христос, пленен бысть ад, умертвися змий, избавися Адам, потрясошася дольнии: что не веруете прочее, врази и преступницы?
Благословим Отца, и Сына, и Святаго Духа Господа.
Со Отцем Сына, и Духа Святаго Святую Троицу в Божестве едином прославляем, вопиюще: Свят, Свят, Свят еси во веки.
Во чреве Твоем Чистая, присноживотный хлеб, смешеный несмесно, смешением нашим, родила еси непреложно единаго Христа Бога во двою существу.
Хвалим, благословим, покланяемся Господеви:
Светися, светися новый иерусалиме:
О божественнаго, о любезнаго! О пасха велия и священнейшая!
Согласно Дево, Тебе блажим вернии: радуйся двере Господня: радуйся граде одушевленный: радуйся, Еяже ради нам ныне возсия свет, из Тебе Рожденнаго из мертвых Воскресения.
Веселися и радуйся божественная двере Света: зашедый бо Иисус во гроб возсия, просияв солнца светлее, и верныя вся озарив, Богорадованная Владычице.
Преестественно плотию заченшую во чреве, от Отца безлетно предвозсиявшее Слово, в песнех немолчных величаем вернии.
Иже на Кресте разбойника познавша Тя Бога, наследника соделал еси мысленному раю, еже помяни мя вопиюща, Всесильне Спасе.
Заушен нас ради, и оплеван был еси Иисусе от беззаконников, скрижали закона начертавый в Синаи, угоднику Моисею.
Оцта и желчи Спасе, напоен был еси нас ради, давый нам тело и честную кровь, в снедь же и питие вечныя Твоея жизни.
В животворная ребра копием прободен быв Христе, пречистую Твою кровь, и честную воду источил еси мирови, яко присноживотный источник.
Вменился еси в мертвых, оживлей мертвыя: во гробе положен еси, истощивый гробы: пленил еси ад, воскресив Адама.
Воскресл еси Иисусе, связан бысть враг, пленися ад, испразднишася гроби, восташа дольнии, покланяющеся Тебе Христе.
Кто украдый мертваго, паче же и нага? что льститеся еврее? Христос воскресе, и разрушаются адовы узы и вереи.
Слава Тебе Христе Спасе, источивый жизнь, и свет возсиявый сущым во тме неведения, и всю землю просветивый востанием Твоим.
Благообразный советник Иосиф, да поется с мироносицами, и божественными ученики, яко проповедник сый и сей, востания Христова.
Иосифа чуднаго да восхвалим вернии, купно с Никодимом, и мироносицами верными, вопиющыя: Господь воскресе воистинну.
Безначален еси Отче, несозданен еси Сыне, сопрестолен и Душе Святый, едино [сия три] Естеством, и три Лицы, едине Боже истинный.
Да веселится Иессей, да ликовствует и Давид: се бо Дева Богорасленный жезл прозябе, цвет присноживотный Христа.
Свят Господь Бог наш.
мироносицам:
Жены услышите глас радования: мучителя ада поправый, от тли мир воздвиже, тецыте, другом рцыте Моим благовестия: хощу бо создание Свое радостию озарити, отонудуже прииде печаль.
Сотворити в них суд написан: слава сия будет всем преподобным Его.
Хвалите Бога во святых Его, хвалите Его во утвержении силы Его.
Да рекут иудее, како воини погубиша стрегущии Царя? почто бо Камень не сохрани камене жизни? или погребеннаго да дадят, или Воскресшему да поклонятся, глаголюще с нами: слава множеству щедрот Твоих, Спасе наш, слава Тебе.
Хвалите Его на силах Его, хвалите его по множеству величествия Его.
Радуйтеся людие и веселитеся, ангел седяй на камени гробнем, той нам благовести, рек: Христос воскресе из мертвых, спас мира, и исполни всяческая благоухания: радуйтеся людие и веселитеся.
Хвалите Его во гласе трубнем: хвалите Его во псалтири и гуслех.
Ангел убо еже радуйся, прежде Твоего зачатия Господи, Благодатней принесе: ангел же камень славнаго Твоего гроба в Твое Воскресние отвали: ов убо в печали место, веселия образы возвещая: сей же в смерти место, Владыку Жизнодавца проповедуя нам, темже вопием Ти: Благодетелю всех, Господи слава Тебе.
Возлияша мира со слезами на гроб Твой жены, и исполнишася радости уста их, внегда глаголати: воскресе Господь.
Хвалите его в кимвалех доброгласных:
Да похвалят языцы и людие Христа Бога нашего, волею нас ради Крест претерпевшаго, и во аде тридневновавшаго, и да поклонятся Его из мертвых Воскресению, имже просветишася всего мира концы.
Распят и погребен был еси Христе, якоже изволил еси, испровергл еси смерть, и воскресл еси во славе, яко Бог и Владыка, даруя мирови жизнь вечную, и велию милость.
Исповемся Тебе Господи всем сердцем моим:
О воистинну беззаконнии печатавшии камень, больших нас чудес сподобисте! Имут разум стражие, днесь пройде из гроба, и глаголаху: рцыте, яко нам спящым, приидоша ученицы, и украдоша Его. И кто крадет мертвеца, паче же и нага? Сам воскресе самовластно яко Бог, оставль во гробе и погребательная Своя. Приидите видите иудее, како не расторже печати смерть поправый, и роду человеческому безконечную жизнь даруяй, и велию милость.
С миры пришедшым яже с Мариею женам, и недоумевающымся, како будет им улучити желание, явися камень взятый, и божественный юноша утоляяй мятеж душ их: воста бо, глаголет, Иисус Господь. Темже проповедите проповедником Его учеником, в Галилею тещи, и видети Его воскресша из мертвых, яко Жизнодавца и Господа.
Преблагословенна еси Богородице Дево:
Благообразный Иосиф:
Радоватися мироносицам:
Помяни Благоутробне и нас, якоже помянул еси разбойника во Царствии Небеснем.
Древо изгна Адама, Крест введе разбойника в Царство Небесное.
Гроб подъят Тя Спасе, гробы истощившаго, и мертвым живот даровавшаго, яко Бога.
Апостоли славнии Христовы, Того молите прилежно, да от бед спасет ны.
Егда снизшел еси к смерти: и Благообразный Иосиф:
Спаси Господи люди Твоя, и благослови достояние Твое.
К тебе Господи воззову, Боже мой, да не премолчиши от мене.
Умножившымся учеником:
Благоволил еси Господи землю Твою, возвратил еси плен Иаковль.
Милость и истина сретостеся, правда и мир облобызастася.
Прииде Иосиф.
Хвалите Господа с небес:
Величаем вас святыя мироносицы, и чтем святую память вашу: вы бо молите о нас Христа Бога нашего.
Блажен муж бояйся Господа:
Радуйся постником:
Гвоздьми пригвоздився, клятву юже на древе, Древом потребил еси: положив же Ся во гробе, яже от века мертвыя Божественною силою воскресил еси, Твою силу велегласно славим: Пасха Божественная Иисусе Всесильне, Животе наш, Отчее сияние. Темже небесная с земными радуются, победныя песни Тебе победотворче Слове поюще, Христе Вседержителю, подающему мирови велию милость.
Убо с мертвыми Живот, под землею же невечернее Солнце, еще и ныне есть, мироносиц лик рыдая вопияше: приидите тецем тщательно, и узрим у гроба святаго. Внутрь же сего блистающася ангела узревше, недоумеющеся ужасахуся: иже преложив их рыдание, возопи: Жизнодавец воскресе, не ужасайтеся любочестнии, Той царствует, даруяй мирови велию милость.
Рано женский лик, прежде солнца, сущаго взыскаше солнца, во гроб зашедшаго тогда, светозарный же тем провозглашаше ангел: возсия Свет, озаряяй во тме спящыя, светозарным учеником возвестите: плачь в радость преложите, Пасху же радостную и мироспасительную, несумненным сердцем плещуще ликуйте: Христос воскресе, даруяй мирови велию милость.
Мироносицы жены ко гробу что приидосте? что ищете живаго в мертвых? Воскресе Господь, дерзайте, вопиет ангел.
Согреших к Тебе Спасе, яко блудный сын, приими мя Отче кающася, и помилуй мя Боже.
Земнаго наслаждения не возлюбившии страстотерпцы, небесных благих сподобишася, и ангелом сограждане быша: Господи, молитвами их, помилуй и спаси нас.
Со страхом приидоша жены на гроб, ароматы тело Твое помазати тщащыяся, и сие не обретше, недоумевахуся друга ко друзей, не ведуще Воскресения. Но предста им ангел, и рече: воскресе Христос, даруяй нам велию милость.
Егда снизшел еси:
Мироносицам:
Аще ли имать святый тропарь, глаголем прежде тропарь: Благообразный иосиф:
святаго:
Мироносицам женам:
Егда снизшел еси к смерти:
Мироносицам женам:]
Камень гробный запечатати не возбранив, камень веры воскресый подал еси всем, Господи, слава Тебе.
Яко волны морския восташа на мя беззакония моя, и яко корабль в пучине, аз един погружаюся согрешеньми многими: но в тихое пристанище настави мя Господи, покаянием, и спаси мя.
Тебе одеющаго небо облаки, имуще святии одеяние, в мире муки от беззаконных претерпеша, прелесть идольскую упраздниша. Тех молитвами и нас свободи от невидимаго врага Спасе, и спаси ны.
Благоутробия сущи источник, милости сподоби нас Богородице, призри на люди согрешившыя, яви яко присно силу Твою: на Тя бо уповающе, радуйся, вопием Ти, якоже иногда Гавриил безплотных архистратиг.
Мира тепле гробу приносят жены Спасе, ангела светлостию душы веселяху, и Бога Тя всех проповедаху, и учеником вопияху: воистинну воскресе из гроба всех Живот.
Воскресение Христово:
Содеянных мною лютых помышляя безместная, к Твоим прибегаю щедротам, мытаря подражая, и блудницу слезившую, и блуднаго сына. Темже и припадаю Ти Милостиве, прежде даже не осудиши мя, пощади мя Боже, и помилуй мя.
За Христа пострадавше даже до смерти, о страстотерпцы мученицы! душы убо имате на небесех в руце Божии, и по всему миру почитаются вашя мощи, священницы и царие кланяются, и людие вси веселятся, и мы обычно вопием: сон честный пред Господем смерть преподобных Его.
Приидоша на гроб Магдалина, и другая Мариа, ищуще Господа, и ангела видеша яко молнию седяща на камени, и глаголюща им: что ищете живаго с мертвыми? воскресе, якоже рече, в Галилеи Его обрящете. К Нему же возопиим: воскресый из мертвых, Господи, слава Тебе.
Тридневен:
Начните людие псаломски, воспойте Христа с радостию: Пасха велия возсия нам, воскресый из гроба Христос Жизнодавец, и Избавитель всего создания.
Радоватися мироносицам рек, Евино осуждение разрушив, и радость учеником воскрес посылаеши, проповедати еже из гроба тридневное Твое Воскресние.
Милость и истина сретостеся. правда и мир облобызастася.
Пасху честную и святую, Христос нам озари, приидите вси просветимся душами: се бо ныне день возсия, в сий радуйтеся и веселитеся.
Возлияша мира со слезами, на гроб Твой жены, и исполнишася радости уста их, внегда глаголати: воскресе Господь.
Благообразный Иосиф: Егда снизшел еси к смерти: Мироносицам женам:
Егда мироносицы Тя Христе, зело рано взыскаху всех Живота, миры и ароматы имущыя идяху, и любовию плачущыя, слышаху от гроба юношу глаголюща: престаните плачуще, обаче вашему спасению радующеся возопийте всем: яко воста Господь.
Вемы, о благообразный Иосифе! тебе яко херувимскую колесницу, Царя Христа на раму своею понесша, и со креста снемша, ублажаем руце твои, и очи божественнии: почитаем длани твоя, имиже Солнца Слова и Бога, на гроб нося положил еси. Темже и память твою любовию почитаем.
Явися торжество нам боголепных мироносиц, и Иосифа честнаго, якоже другий рай, источник подаяй жизни: благодатныя воды источаяй мирови, изливает востания Христова струи тепле. Множества верных празднуют и взывают: слава давшему Свое Воскресение концем.
Мироносицы рано бывшя, и гроб Твой со тщанием достигшя, искаху Тебе Христе, во еже помазати пречистое тело Твое, и ангеловыми глаголы огласившеся, радостотворныя образы апостолом проповедаху: яко воскресе Начальник спасения нашего, пленивый смерть, мирови же даруяй живот вечный, и велию милость.
Вопию Ти Христе Спасе, мытаревым гласом: очисти мя якоже онаго, и помилуй мя Боже.
Помилуй нас:
Святым мучеником молящымся о нас, и Христа поющым, всяка прелесть преста, и человеческий род верою спасается.
Почто мира со слезами, о ученицы растворяете, камень отвалися, гроб истощися: видите тлю животом попранную. Печати свидетельствующя явственне, спящыя люте стражники непокоривых, смертное спасеся плотию Божиею, ад рыдает, текше радостию рцыте апостолом: умертвивый Христос смерть, перворожден из мертвых, вас предваряет в Галилеи.
Недро пречистое в вышних не истощивый, погребение и Воскресение от всех приял еси: Господи слава Тебе.
Господи, да не яростию Твоею обличиши мене:
Аз есмь древо неплодное, Господи, умиления плода не нося отнюд, и посечения боюся, и огня онаго устрашаюся неугасимаго. Темже Тя молю: прежде оныя нужди обрати, и спаси мя.
Дивен Бог во святых Своих, Бог Израилев:
Просветивый святыя Твоя паче злата, и прославивый преподобныя Твоя яко Благ, теми умолен бывая Христе Боже, жизнь нашу умири, яко Человеколюбец, и молитву исправи яко кадило, едине во святых почиваяй.
Законов утаившися естества, Божественному рождеству девство совокупила еси: едина бо родила еси прежде тебе рождшагося безлетно. Темже Тя Богородице величаем.
Мироносицы утро пришедшыя и гроб тощь видевшыя, апостолом глаголаху: тление низложи державный, и сущих во аде восхити уз: проповедите дерзновением, яко воскресе Христос Бог, даруя мирови велию милость.
Да рекут иудее, како воини погубиша стрегущии Царя? почто бо камень не сохрани Камене жизни? Или погребеннаго да дадят, или Воскресшему да поклонятся, глаголюще с нами: слава множеству щедрот Твоих, Спасе наш, слава Тебе.
Беззакония моя презри Господи, от Девы рождейся, и сердце мое очисти, храм то творя Святаго Твоего Духа: да мя не уничижиши от Твоего лица, безмерную имеяй милость.
Крест Христов восприемше святии мученицы, оружие непобедимое, всю диаволю крепость упраздниша, и приимше венцы небесныя, стена нам быша, о нас молящеся.
Мироносицы жены, утру глубоку, ароматы вземшя, Господня гроба достигоша, яже не надеяхуся обретшя, помышляху благоговеюще каменному отвалению, и друга ко друзей глаголаху: где суть печати гроба? где есть Пилатова кустодиа, и опасное утверждение? Бысть же возвеститель не ведущым женам, блистаяйся ангел, и глаголяй к ним: что с рыданием ищете живаго, и оживотворившаго род человеческий? Воста Христос Бог наш из мертвых яко всесилен, подаяй всем нам нетление и жизнь, просвещение и велию милость.
Свет трисолнечный на земли днесь ясно блистает, и мрак вземлет страстей, является Воскресение Христово, соблюдающее верныя: апостольстии ликуют чини любовию, Иосиф веселится, и мироносиц честных память светлая венчает верно тех восхваляющыя, и Божественное востание славящыя.
Взем на рамо Иосифе, в деснице Отчей Сына седящаго, миро неистощимое с миры погребл еси, мирови воскресение предложил еси гробу, одевающагося светом яко ризою, камением спокрываеши неизреченно. Темже Его поем песньми, светоносная страдания и Воскресение.
Удивляется ангелов множество, и тебе Иосифе зряще Христа погребающа, мир ублажает тя, вернии чудимся: честное же Воскресение чтуще божественно, и с мироносицами тя тепле почитаем. Темже и вопием непрестанно: молися с ними спастися и нам бед же и скорбей.
Радуются ученицы Христовы, от ангела глаголы слышашя, отонудуже Воскресение нас ради в мертвых вменившагося навыкают. Аще и прежде мироносицы гробу предсташа, и рыдающе о Христе, камень узревше внезапу отвален, егоже недоумевахуся преложению.
Непрестающую и божественную радость подающя, божественным и священным учеником явишася, ученицы мироносицы Христовы, исполнившя повеление Божественнаго ангела. Егоже ужасошася белоносныя одежды, глаголюща: пленен бысть ад всеспасительным Воскресением нас ради умершаго Царя.
Струи от слезнаго источника, рыдание испустившя, божественныя Христовы ученицы, глаголы радостныя приношают ныне самовидцем благодати, возвещающе сим Слова востание, и яже из гроба радость. Темже вместо печали слышаху глас преславно, сим еже радуйтеся повелевающ.
Мироносицы жены, гроба Твоего достигшя, и печати гробныя видевшя, не обретшя же пречистаго тела Твоего, рыдающя со тщанием приидоша, глаголющя: кто украде нашу надежду? кто взят мертва нага смирною помазана, Матери едино утешение? о како мертвыя ожививый умертвися! ада пленивый, како погребеся! Но воскресни Спасе самовластно, якоже рекл еси, тридневен, спасаяй душы нашя.
Спаси мя Христе Спасе силою Крестною, спасый Петра в мори, и помилуй мя Боже.
В Тебе возведох очи мои:
Лицы мученичестии сопротивишася мучителем, глаголюще: мы воинствуем Царю сил, аще и огню и мукам предасте нас, не отметаемся Троическия силы.
Проси Иосиф тело Иисусово, и положи е в новом своем гробе: подобаше бо Ему из гроба, яко от чертога проити. Сокрушивый державу смерти, и отверзый врата райская человеком, слава Тебе.
Спасение соделал еси посреде земли Христе Боже, на кресте пречистеи руце Твои простерл еси, собирая вся языки зовущыя: Господи слава Тебе.
Воскресни Господи Боже мой:
Воскрес из гроба, и узы растерзал еси ада, разрушил еси осуждение смерти Господи, вся от сетей врага избавивый: явивый же Себе апостолом Твоим, послал еси я на проповедь, и теми мир Твой подал еси всей вселенней, едине Многомилостиве.
Страстотерпцы Господни, блаженна земля напившаяся кровьми вашими, и свята селения приемшая телеса вашя: в подвизе бо врага победисте, и Христа со дерзновением проповедасте. Того яко Блага молите, спастися, молимся душам нашым.
Предстоящи Кресту Твоему безсеменно Рождшая Тя, и не терпящи видети неправедно страждуща, рыдаше с плачем, и вопияше Тебе: како страждеши естеством безстрастный, сладчайший Сыне? Воспеваю Твою крайнюю благостыню.
Благоутробия:
Ко гробу Твоему Спасе, честныя мироносицы пришедшя, Владыку помазавшыя миры, яко Человека Тя мняху: ангел же им радость возвести, воскресе Господь. Тем и проповедите апостолом, из гроба воистинну страшное Его Воскресние.
Волею обнищав нищетою Адамлею Христе Боже, пришел еси на землю от Девы воплощся, и Крест восприял еси, да нас свободиши от работы вражия: Господи слава Тебе.
Святых Твоих множества молят Тя Христе, помилуй нас яко Человеколюбец.
Со страхом приидоша жены на гроб, ароматы тело Твое помазати тщащеся, и сие не обретше, недоумевахуся друга ко друзей, не ведуще Воскресния, но предста им ангел, и рече: воскресе Христос, даруяй нам велию милость.
Убо в мертвых ли Избавитель? рыданьми мироносицы вопияху, Христовы ученицы. Солнце же превелие даже и до днесь под землею ли, или воскресе, якоже рече? и сице плачущым, от гроба ангел Божественную воистинну радость рече: Христос воскресе, тецыте, проповедите всем, Его из гроба Божественное Воскресние.
Благоволил еси Господи землю Твою:
Мира уготоваша честная, еще тме сущей во едину от суббот, приидоша на гроб Твой мироносицы Христе, еже помазати пречистое и Божественное Твое тело. Темже Воскресние уведевшя Твое, потщахуся возвестити и таинником: ихже предсрет из гроба, радуйтеся, возопил еси человеколюбнейше.
Милость и истина сретостеся:
Вышняго Бога на земли погребена, яко мертва помазати тщатся Его ученицы, ароматы честными: и во гробе седяща нова юношу, видевшя в блистающем зраце, ужасошася. Темже Слова из гроба востание тридневное уведевшя, и апостолом возвещаху.
Господи воззвах: поставим стихов 6: праздника 3, и Минеи 3.
Егда от древа:
Глаголы услышавшя радости, от юнош приседящих гробу Слова, течение показаша тщаливейшаго устремления: и чин оставльше прежняго мироношения, яко благовестницы явишася, востание от преисподних ада благовествующе таинником, о нас вочеловечшагося.
Утро предварившя глубокое, страхом мироносицы жены гробу предсташа, мира приносяще Жизнодавцу Христу, в мертвых вменяюще, ад умертвившаго. Но божественный ангел предста тем вопия: что Живоноснаго и Живаго с мертвыми ищете? идите востание проповедающе.
Несеши на раму херувимскую почивающаго, блаженне Иосифе, яко иное носило на раму твоею, воплощенна прежде, и ныне умерщвленна, иже оживотвори нас умерщвленных: Егоже Воскресение зря, радуешися с честными мироносицами, аще и предрыдасте сего умерщвление.
Приидоша на гроб Магдалина и другая Мариа, ищуще Господа, и ангела видеша яко молнию седяща на камени, и глаголюща им: что ищете живаго с мертвыми? воскресе, якоже рече, в Галилеи Его обрящете. К Немуже возопиим: воскресый из мертвых, Господи слава тебе.
Возвеличил еси Спасе во вселенней, верховных апостол имена: навыкоша небесным неизреченным, даша сущым на земли исцеления, и сени их самыя страсти уврачеваху. Иже от рыбарей чудотворяше, и иже от иудей, богословяше благодати учения: имиже Благоутробне, даждь нам великую Твою милость.
Мученичен: Велия слава, юже стяжасте святии верою: не токмо бо внегда пострадати, врага победисте, но и по смерти духи прогоняете, недужныя исцеляете, душ и телес врачеве, молитеся ко Господу, помиловатися душам нашым.
Преблагословенна:
Мира погребения Твоего жены носящя, тай ко гробу приидоша уранше, иудейския боящеся дерзости, и воинов предзряще утверждение: но естество немощное мужество победи, яко намерение милостивное Богу угоди. Прилично убо взываху: воскресни Господи, помози нам, и избави нас славы ради имене Твоего.
Умудривый паче ритор ловцы, и пославый якоже проповедники по всей земли, неизглаголанным человеколюбием Твоим Христе Боже, теми утверди Церковь Твою, и верным низпосли благословение Твое, едине Милостиве и Человеколюбче.
Апостоли, мученицы и пророцы, святителие, преподобнии и праведнии, добре подвиг совершившии, и веру соблюдшии, дерзновение имуще ко Спасу, о нас Того молите спастися, молимся, душам нашым.
Божественнаго быхом общницы естества, Тобою Богородице Приснодево: Бога бо нам воплотившагося родила еси. Темже по долгу тя вси благочестно величаем.
Мира Спасе жены приносяще, искаху тщанием помазати Тя Человеколюбче, от гроба же ангел к ним вопияше: воста Жизнодавец и Господь, поправ ад и смерть.
Ангел убо еже радуйся, прежде Твоего зачатия Господи, благодатней принесе: ангел же камень славнаго Твоего гроба в Твое Воскресние отвали: ов убо в печали место, веселия образы возвещая: сей же в смерти место, Владыку Жизнодавца проповедуя нам, темже вопием Ти: Благодетелю всех, Господи слава Тебе.
От неправедных деяний всегда борими, и к Тебе прибегающе воистинну Сущему Богу, глас Твоих ученик приносим Ти, глаголюще: спаси ны Наставниче, погибаем. Покажи и ныне врагом нашым, молимся, яко покрываеши люди, и спасаеши от бед, молитвами апостол, презря грехи, за многую благостыню Господи.
Всякий град и страна почитают мощи вашя, о страстотерпцы мученицы! Вы бо законно пострадавше, венец небесный приясте, и сего ради священников есте похвала, царей победа, Церквей благолепие.
Мироносицы жены, утру глубоку, ароматы вземшя, Господня гроба достигоша, яже не надеяхуся обретшя, помышляху благоговеюще каменному отвалению, и друга ко друзей глаголаху: где суть печати гроба? где есть Пилатова кустодиа, и опасное утверждение? Бысть же возвеститель неведущым женам, блистаяйся ангел, и глаголяй к ним: что с рыданием ищете живаго, и оживотворившаго род человеческий? Воста Христос Бог наш из мертвых, яко всесилен, подаяй всем нам нетление и жизнь, просвещение и велию милость.
Егда воскресл еси яко Бог, тогда радоватися дал еси Слове, мироносицам рек: не у взыдох ко Отцу Моему, и прочее не прикасайтеся Мне, идите токмо рцыте другом Моим: се предваряет вас. Темже по сих виден был еси, и дуновением сим дал еси Спасе Духа Святаго.
Речением мироносиц жен, от мертвых проповедающым Христово Воскресение, таинницы не веровавше, потщашася гроб видети: и синдон и сударь зрится во гробе, Сам же искомый не видится. Темже Воскресение познавше, проповедницы зрятся в мире, сие и языком возвещающе.
Явися свет неприступный нам, сияя от гроба красный Христос Господь. Ад пленися, сатана исчезе: радуются мира концы, ликует тварь, поет празднующи Церковь Христова память Иосифа всемудраго, и мироносиц с ним жен почитает торжество.
Почто мира со слезами, о ученицы, растворяете? камень отвалися, гроб истощися: видите тлю животом попраную, печати свидетельствующя явственно, спящыя люте стражники непокоривых, смертное спасеся плотию Божиею, ад рыдает. Текшя радостию рцыте апостолом: умертвивый Христос смерть, перворожден из мертвых, вас предваряет в Галилеи.
О преславнаго чудесе!:
Христа явльшагося стопам последующе честнии, и Тому служаще, нравом усердным мироносицы правостию, ниже умерша Сего остависте: но шедше мира со слезами принесосте, милостивно движущеся. Темже вашу память всесвященную торжествуем.
Божественных жен сословие, видети желающе Жизнь умерщвленную во гробе, нощию прииде, и ангела слыша, якоже прорече Христос: воста, тщанием Сего учеником рцыте, и уныние от души отрините, вместо плача радость неизглаголанную восприемше.
Днесь вернии ликуим в памяти вашей мироносицы, славяще вас прославившаго преблагаго Господа: Егоже молите непрестанно всечестнии, вечнующую славу получити нам, и светлость святых, имуще к Нему дерзновение всегда, богоблаженнии.
Мироносицы рано бывшя, и гроб Твой со тщанием достигшя, искаху Тебе Христе во еже помазати пречистое тело Твое. И ангеловыми глаголы огласившеся, радостотворныя образы апостолом проповедаху: яко воскресл есть Начальник спасения нашего, пленивый смерть, мирови же даруяй живот вечный, и велию милость.
Да распнется, вопияху, иже Твоих дарований присно наслаждающиися, и злодея вместо Благодетеля просиша прияти, праведных убийцы: молчал же еси Христе, терпя их суровство, пострадати хотя и спасти нас, яко Человеколюбец.
Земныя сладости не возлюбльше страстотерпцы, небесных благ сподобишася, и ангелом сограждане быша: Господи, молитвами их помилуй, и спаси нас.
Пречистому образу Твоему покланяемся Благий, просяще прощения прегрешений наших Христе Боже: волею бо благоволил еси плотию взыти на Крест, да избавиши, яже создал еси, от работы вражия. Тем благодарственно вопием Ти: радости исполнил еси вся Спасе наш, пришедый спасти мир.
Исповемся Тебе Господи:
Камень гробный запечатати не возбранив, камень веры воскресый подал еси всем, Господи слава Тебе.
Егда во страдальчествех подвизашася Господни мученицы, тогда дерзость помрачашеся нечестивых верою. Егда же лесть идолов божественно упраздниша, тогда венцы победы восприяша свыше, и молятся о душах наших.
Дева и Мати Твоя Христе, на Древе видящи Тя мертва простерта, плачущи горько, Сыне Мой, глаголаше: что страшное сие таинство, всем даруяй жизнь вечную, волею на Кресте како страждеши смерть поносную?
Креста Твоего древу покланяемся Христе Боже, древо живота показал еси нам верующым в Тя: и тем упразднив державу имущаго смерти, оживотворил еси ны умерщвленныя грехом. Темже вопием Тебе: Благодетелю всех Господи, слава Тебе.
Всякое дыхание, и вся тварь Тя славит Господи, яко Крестом смерть упразднил еси, да покажеши людем, еже из мертвых Твое Воскресение, яко един Человеколюбец.
За Христа пострадавше даже до смерти, о страстотерпцы мученицы, душы убо имате на небесех в руце Божией, и по всему миру почитаются мощи вашя: священницы и царие кланяются, и людие вси веселятся, и мы обычно вопием: сон честный пред Господем смерть преподобных Его.
Радуются ученицы Христовы, от ангела глаголы слышавшя: отонудуже Воскресение нас ради в мертвых вменившагося навыкают. аще и прежде мироносицы гробу предсташа, и рыдающе о Христе, камень узревше внезапу отвален, егоже недоумевахуся преложению.
Благоволил еси Господи:
Непрестающую и божественную радость подающя, божественным и священным учеником явишася ученицы мироносицы Христовы, исполнившя повеление Божественнаго ангела, егоже ужасошася белоносныя одежды, глаголющя: пленен бысть ад всеспасительным Воскресением нас ради умершаго Царя.
Струи от слезнаго источника, рыдание испустившя, божественныя Христовы ученицы, глаголы радостныя приношают ныне самовидцем благодати, возвещающе сим Слова востание, и яже из гроба радость. Темже вместо печали шедшя слышаху глас, преславно сим, еже радуйтеся, повелевающ.
Со страхом приидоша жены на гроб, ароматы тело Твое помазати тщащыяся, и сие не обретше, недоумевахуся друга ко друзей, не ведуще Воскресения: но предста им ангел, и рече: воскресе Христос, даруяй нам велию милость.
Мироносицы жены, утру глубоку, ароматы вземшя, Господня гроба достигоша. Яже не надеяхуся обретшя, помышляху благоговеющя каменному отвалению, и друга ко друзей глаголаху: где суть печати гроба? где есть Пилатова кустодиа, и опасное утверждение? бысть же возвеститель неразумевающым женам, блистаяйся ангел, и глаголяй к ним: что с рыданием ищете живаго, и оживотворившаго род человеческий? воста Христос Бог наш из мертвых яко всесилен, подаяй всем нам нетление и жизнь, просвещение и велию милость.
Почто мира со слезами, о ученицы, растворяете? камень отвалися, гроб истощися: видите тлю животом попраную, печати свидетельствующя явственно, спящыя люте стражники непокоривых, смертное спасеся плотию Божиею, ад рыдает, текше радостию рцыте апостолом: умертвивый Христос смерть, перворожден из мертвых, вас предваряет в Галилеи.
Мироносицы рано бывшя, и гроб Твой со тщанием достигшя, искаху Тебе Христе, во еже помазати пречистое тело Твое. И ангеловыми глаголы огласившеся, радостотворныя образы апостолом проповедаху: яко воскресл есть Начальник спасения нашего, пленивый смерть, мирови же даруяй живот вечный, и велию милость.
Мироносицы жены, гроба Твоего достигшя, и печати гробныя видевшя, не обретшя же пречистаго тела Твоего, рыдающя со тщанием приидоша, глаголющя: кто украде наше упование? кто взят мертва нага смирною помазанна, Матери едино утешение? О како мертвыя ожививый умертвися? ада пленивый, како погребеся? но воскресни Спасе самовластно, якоже рекл еси, тридневен, спасая душы нашя.
Прейде сень законная:
Дому Твоему подобает:
Тебе одеющагося светом яко ризою снем Иосиф с Древа с Никодимом, и видев мертва нага непогребена, благосердный плачь восприим, рыдая глаголаше: увы мне сладчайший Иисусе, Егоже вмале солнце на Кресте висима узревшее мраком облагашеся, и земля страхом колебашеся, и раздирашеся церковная завеса: но се ныне вижу Тя, мене ради волею подъемша смерть. Како погребу Тя Боже мой, или какою плащаницею обвию? коима ли рукама прикоснуся нетленному Твоему телу? или кия песни воспою Твоему исходу щедре, величаю страсти Твоя, песнословлю и погребение Твое со Воскреснием, зовый: Господи слава Тебе.
Камень гробный запечатати не возбранив, камень веры воскресый, подал еси всем, Господи слава Тебе.
Недро пречистое в вышних не истощивый, погребение и Воскресение за всех приял еси: Господи слава Тебе.
Вся паче смысла, вся преславная Твоя, Богородице, таинства, чистоте запечатанной, и девству храниму, Мати позналася еси неложна, Бога рождши истиннаго. Того моли, спастися душам нашым.
Учеников Твоих лик, с мироносицами женами, радуется согласно: общий бо праздник с ними празднуем, в славу и честь Твоего Воскресения, и теми вопием Ти: Человеколюбче Господи, людем Твоим подаждь велию милость.
Приидоша на гроб Магдалина, и другая Мариа, ищуще Господа и ангела видеша, яко молнию седяща на камени, и глаголюща им: что ищете живаго с мертвыми? воскресе, якоже рече, в Галилеи Его обрящете. К Нему же возопием: воскресый из мертвых, Господи слава Тебе.
Егда от Древа Тя мертва, Аримафей снят всех Живота, смирною и плащаницею Тя Христе обвив, и любовию подвизашеся, сердцем и устнами тело нетленное Твое облобызати. Обаче одержимь страхом, радуяся вопияше Ти: слава снизхождению Твоему, Человеколюбче.
Егда во гробе нове за всех положился еси, Избавителю всех, ад всесмехливый видев Тя ужасеся, вереи сокрушишася, сломишася врата, гроби отверзошася, мертвии восташа. Тогда Адам благодарственно радуяся вопияше Тебе: слава снизхождению Твоему, Человеколюбче.
Егда силы зряху Тя Христе, яко прелестника от беззаконных оклеветаема, ужасахуся неизглаголанному долготерпению Твоему, и камень гроба руками запечатанный, имиже Твоя нетленная ребра прободоша. Обаче нашему спасению радующеся вопияху Ти: слава снизхождению Твоему, Человеколюбче.
Проси Иосиф тело Иисусово, и положи е в новом своем гробе: подобаше бо Ему из гроба яко от чертога проити. Сокрушивый державу смерти, и отверзый врата райская человеком, Господи слава Тебе.
Благо есть исповедатися
Павел с сущими в Дамасце:
Си заповедаю вам:
Неделя четвертая по Пасце, разслабленнаго
Твоим Крестом, Христе Спасе, / смерти держава разрушися, / и диаволя прелесть упразднися, / род же человеческий, верою спасаемый, / песнь Тебе всегда приносит.
Просветишася всяческая / Воскресением Твоим, Господи, / и рай паки отверзеся, / вся же тварь восхваляющи Тя, / песнь Тебе всегда приносит.
Славлю Отца и Сына силу, / и Святаго Духа пою власть, / нераздельное, несозданное Божество, / Троицу Единосущную, / царствующую в век века.
Кресту Твоему честному покланяемся, Христе, / и Воскресение Твое поем и славим. / Раною бо Твоею мы вси исцелехом.
Взыде Иисус во Иерусалим на Овчую купель, / глаголемую иудейски Вифесда, / пять притворов имущую, / в тех бо слежаше множество немощствующих. / Ангел бо Божий по вся лета сходя, возмущаше ю, / и здравие подаваше приступающим верою. / И видев Господь многовременна человека, глаголет к нему: / хощеши ли здрав быти? / Немощствуяй отвещаваше: / Господи, человека не имам, / да егда возмутится вода, ввержет мя в купель, / врачем издах все имение мое, / и милости улучити не сподобихся. / Но Врач душ и телес глаголет к нему: / возми твой одр и ходи, проповедуя Мою силу, / и велию милость в концех.
Превелие чудо: / Дева рождшая, и рожденное Бог, / прежде век предъявленное рождение, / и совершенное паче естества. / О таинства страшнаго, / еже и мыслимое неизреченно пребывает, и зримое не поемлется! / Блаженна Ты еси Пречистая Отроковице, / Адама земнороднаго Дщи, / и Бога Вышняго явльшаяся Мати: / Того моли спастися душам нашим.
Страстию Твоею, Христе, / омрачивый солнце / и светом Твоего Воскресения, / просветивый всяческая, / приими нашу вечернюю песнь, Человеколюбче.
Велия Креста:
Великое Тобою благодеяние, Пречистая, получивше, / со ангелы Рождение Твое славим, / сподобльшееся из утробы Твоея родитися, / крайняго ради благоутробия, / и возсоздавшаго человеческий род.
Тя вси прибежище и божественный покров, Чистая, / грешнии в житии стяжахом, Дево: / молим убо вси Твое благоутробие, / не отступи от нас, молимся, / но помилуй и спаси.
Еже радуйся, Богородице Мати Приснодево, / перстнии Твои раби приносим достойно, / с Гавриилом божественным чиноначальником: / ибо радости ходатаица, / и радование Ты была еси мирови.
В притворе Соломонове, / тамо слежаше множество немощствующих, / и преполовившуся празднику, / обрете Христос тридесять осмь лет разслаблена лежаща, / Владычним гласом глаголет к нему: / хощеши ли здрав быти? / Немощствуяй отвещаваше: / Господи, человека не имам, / да егда возмутится вода, ввержет мя в купель. / Он же глаголет к нему: / возми одр твой, и ходи: / се здрав был еси, ктому не согрешай. / Богородицы молитвами / низпосли нам велию милость.
Поем Спаса от Девы воплощшагося. / Нас бо ради распятся, / и в третий день воскресе, / даруя нам велию милость.
Сущим во аде сшед Христос благовести: / дерзайте, глаголя, ныне победих, / Аз есмь Воскресение, Аз вы возведу, / разрушив смертная врата.
Недостойно стояще в пречистом дому Твоем, / вечернюю песнь возсылаем, / из глубины взывающе, Христе Боже: / просветивый мир тридневным воскресением Твоим, / изми люди Твоя от руки врагов Твоих, Человеколюбче.
Дланию пречистою создавый человека, / пришел еси, Благоутробне, недугующия исцелити, Христе, / разслабленнаго во Овчей купели, / словом Твоим возставил еси: / кровоточивой же болезнь исцелил еси: / хананеи отроковицу стужаемую помиловал еси, / и прошения сотника не презрел еси. / Сего ради зовем: / всесильне Господи, слава Тебе.
Непогребен мертвец сый, / разслабленный видев Тя, возопи: / помилуй мя Господи, яко одр мой гроб мне бысть. / Что ми приобретение живота? / Не требую Овчия купели, / не имам бо никогоже влагающа мя, / возмущающимся водам: / но к Тебе источнику прихожду исцелений, / да и аз со всеми зову: / всесильне Господи, слава Тебе.
Взыде Иисус во Иерусалим на Овчую купель, / глаголемую иудейски Вифесда, / пять притворов имущую: / в тех бо слежаше множество немощствующих. / Ангел бо Божий по вся лета сходя, возмущаше ю, / и здравие подаваше приступающим верою. / И видев Господь многовременна человека, глаголет к нему: / хощеши ли здрав быти? / Немощствуяй отвещаваше: / Господи, человека не имам, / да егда возмутится вода, ввержет мя в купель: / врачем издах все имение мое, / и милости улучити не сподобихся. / Но Врач душ и телес глаголет к нему: / возми твой одр и ходи, проповедуя Мою силу, / и велию милость в концех.
Како не дивимся / Богомужному Рождеству Твоему, Пречестная? / Искушения бо мужескаго не приемши, Всенепорочная, / родила бо еси без Отца Сына плотию. / Прежде век от Отца рожденнаго без матере, / никакоже претерпевшаго изменения, / или смешения, или разделения, / но обою существу / свойство цело сохраншаго. / Темже, Мати Дево Владычице, / Того моли спастися душам, / православно Богородицу исповедающих Тя.
При Овчей купели, / человек лежаше в немощи, / и видев Тя Господи, вопияше: / человека не имам, / да егда возмутится вода, ввержет мя в ню. / Егда же прихожду, ин предваряет мя, и приемлет исцеление: / аз же немощствуяй лежу. / И абие умилосердився Спас, глаголет к нему: / тебе ради Человек быв, / тебе ради в плоть облекохся, / и глаголеши: человека не имам: / возми одр твой и ходи. / Вся Тебе возможна, вся послушают, вся повинуются: / всех нас помяни, и помилуй Святый, / яко Человеколюбец.
Храм и дверь еси, / палата и престол Царев, / Дево Всечестная: / Еюже Избавитель мой, Христос Господь, / во тьме спящим явися, Солнце сый правды, / просветити хотя, яже созда по образу Своему рукою Своею. / Темже Всепетая, / яко матерне дерзновение к Нему стяжавшая, / непрестанно моли спастися душам нашим. 
Да воскреснет Бог, / и расточатся врази Его.
Пасха / священная нам днесь показася; / Пасха нова святая; / Пасха таинственная; / Пасха всечестная. / Пасха Христос Избавитель; / Пасха непорочная; / Пасха великая; / Пасха верных. / Пасха двери райския нам отверзающая. / Пасха всех освящающая верных.
Приидите / от видения жены благовестницы, / и Сиону рцыте: / приими / от нас радости благовещения, Воскресения Христова: / красуйся, ликуй / и радуйся, Иерусалиме, / Царя Христа узрев из гроба, / яко жениха происходяща.
Мироносицы жены, / утру глубоку, / представша гробу Живодавца, / обретоша Ангела / на камени седяща, / и той провещав им, / сице глаголаше: / что ищете Живаго с мертвыми; / что плачете Нетленнаго во тли? / Шедше, проповедите учеником Его.
Пасха красная, / Пасха, Господня Пасха! / Пасха всечестная / нам возсия. Пасха, / радостию друг друга обымем. / О Пасха! / Избавление скорби, / ибо из гроба днесь, / яко от чертога / возсияв Христос, / жены радости исполни, глаголя: / проповедите апостолом.
Воскресения день, / и просветимся торжеством, / и друг друга обымем. / Рцем братие, / и ненавидящим нас, / простим вся Воскресением, / и тако возопиим: / Христос воскресе из мертвых, / смертию смерть поправ, / и сущим во гробех живот даровав.
Да веселятся небесная, / да радуются земная; / яко сотвори державу мышцею Своею Господь, / попра смертию смерть, / первенец мертвых бысть; / из чрева адова избави нас, / и подаде мирови велию милость.
Тя ходатайствовавшую Спасение рода нашего, / воспеваем, Богородице Дево; / плотию бо от Тебе восприятою Сын Твой и Бог наш, / Крестом восприим страсть, / избави нас от тли, яко Человеколюбец.
И Достойно есть:
Христос от мертвых воста, начаток усопших: / перворожден твари, и Содетель всех бывших, / истлевшее естество рода нашего в Себе Самом обнови. / Не ктому смерте обладаеши: / ибо всех Владыка державу твою разруши.
Плотию смерти вкусив, Господи, / горесть смерти пресекл еси востанием Твоим, / и человека на ню укрепил еси, / первыя клятвы одоление призывая: / Защитниче жизни нашея, Господи, слава Тебе.
Красоте девства Твоего, и пресветлой чистоте Твоей, / Гавриил удивився, вопияше Ти, Богородице: / кую Ти похвалу принесу достойную; / что же возименую Тя; недоумеваю и ужасаюся. / Темже яко повелен бых, вопию Ти: / радуйся, Благодатная.
Красоте девства:
Вся человеческая восприим, вся наша присвоив, / на Кресте пригвоздитися благоволил еси, Творче мой, / смерть приим претерпети, яко Человек, / да человеческое от смерти избавиши, яко Бог. / Темже, яко Жизнодавцу, вопием Ти: / слава, Христе, благоутробию Твоему.
Непостижимое распятия, и несказанное востания, / богословствуем вернии, таинство неизреченное: / днесь бо смерть и ад пленися, / род же человеческий в нетление облечеся. / Тем благодаряще вопием Ти: / слава, Христе, востанию Твоему.
Небесная любовию веселяхуся, / и земная трепетом ужасахуся, / егда пречистый глас найде на Тя, Богородице: / едино бо торжество обоим возсия, / егда первозданнаго от смерти избави. / Тем со ангелом вопием Ти: / радуйся, Чистая Дево Мати.
Благословен еси Господи:
Удивляя видением, / орошая глаголании, / блистаяйся Ангел мироносицам глаголаше: / что живаго ищете во гробе; / воста истощивый гробы. / Тли Пременителя разумейте Непременнаго. / Рцыте Богови: коль страшна дела Твоя, / яко род спасл еси человеческий.
Плен Сионь Ты изъял еси от Вавилона: / и мене от страстей к животу привлецы, Слове.
В юг сеющии слезами Божественными, / жнут класы радостию присноживотия.
Святому Духу всякое благодарие, / якоже Отцу и Сыну сооблистает, / в Немже вся живут и движутся.
Аще не Господь созиждет дом добродетелей, всуе труждаемся: / душу же покрывающу, никтоже наш разорит град.
Плода чревна Духом сынотвореное / Тебе, Христу, якоже и Отцу, святии всегда суть.
Святым Духом прозрится всякая святыня, премудрость: / осуществует бо всякую тварь: Тому послужим: / Бог бо, яко Отцу же и Слову.
Боящиися Господа блажени, в пути ходяще заповедей: / снедят бо животное всеплодие.
Окрест трапезы Твоея возвеселися, / зря Твоя, Пастыреначальниче, исчадия, носяща ветви благоделания.
Святым Духом всякое богатство славы, / от Негоже благодать, и живот всякой твари: / со Отцем бо воспеваемь есть, и с Словом.
Рцыте во языцех, яко Господь воцарися, / ибо исправи вселенную, яже не подвижится.
Воспойте Господеви песнь нову, воспойте Господеви вся земля.
Всякое дыхание / да хвалит Господа.
Хвалите Бога во святых Его, хвалите Его в утвержении силы Его.
Во время оно, во едину от суббот, зело рано, приидоша жены на гроб, носяще яже уготоваша ароматы, и другия с ними. Обретоша же камень отвален от гроба, и вшедше, не обретоша телесе Господа Иисуса. И бысть не домышляющимся им о сем, и се мужа два стаста в них в ризах блещащихся. Пристрашным же бывшим им, и поклоншим лица на землю, рекоста к ним: что ищете живаго с мертвыми? Несть зде, но воста. Помяните, якоже глагола вам, еще сый в Галилеи, глаголя, яко подобает Сыну Человеческому предану быти в руце человек грешник, и пропяту быти, и в третий день воскреснути. И помянуша глаголы Его. И возвращшася от гроба, возвестиша вся сия единомунадесяте и всем прочим. Бяше же Магдалина Мария, и Иоанна, и Мария Иаковля, и прочия с ними, яже глаголаху ко апостолом сия. И явишася пред ними яко лжа глаголы их, и не вероваху им. Петр же востав тече ко гробу, и приник виде ризы едины лежаща, и отыде, в себе дивяся бывшему.
Воскресение Христово видевше, / поклонимся Святому Господу Иисусу, / единому безгрешному. / КрестуТвоемупокланяемся, Христе, / и святое Воскресение Твое поем и славим. / Ты бо еси Бог наш, / разве Тебе иного не знаем, / имя Твое именуем. / Приидите, вси вернии, / поклонимся Святому Христову Воскресению: / се бо прииде Крестом радость всемумиру. / Всегдаблагословяще Господа, / поем Воскресение Его: / распятие бо претерпев, / смертию смерть разруши 
Молитвами апостолов, / Милостиве, очисти / множества согрешений наших.
Молитвами Богородицы, / Милостиве, очисти / множества согрешений наших.
Помилуй мя, Боже, / по велицей милости Твоей / и по множеству щедрот Твоих / очисти беззаконие мое.
Воскрес Иисус от гроба, / якоже прорече, / даде нам живот вечный / и велию милость.
Воскресения день:
Воскресения день, / просветимся, людие. / Пасха, Господня Пасха: / от смерти бо к жизни, / и от земли к небеси, / Христос Бог нас преведе, / победную поющия.
Очистим чувствия, и узрим / неприступным светом / Воскресения, Христа / блистающася, / и радуйтеся, рекуща, / ясно да услышим, / победную поюще.
Небеса убо достойно да веселятся, / земля же да радуется, / да празднует же мир, / видимый же весь и невидимый: / Христос бо воста, / веселие вечное.
Умерщвления предел сломила еси, / вечную жизнь рождшая Христа, / из гроба возсиявшаго днесь, / Дево Всенепорочная, / и мир просветившаго.
Воскресшаго видевши Сына Твоего и Бога, / радуйся со апостолы Богоблагодатная Чистая: / и еже радуйся первее, / яко всех радости вина, восприяла еси, / Богомати Всенепорочная.
Песнь 1.
Дивно, славно творяй чудеса. Ты еси, Боже, / бездну оземленивый, и колесницы потопивый, / и люди спасый поющия Тебе, / яко Царю нашему и Богу.
Действуяй знамения, творяй чудеса едине Царю, / распятие волею претерпел еси, яко Щедр, / и смерть смертию умертвив, оживотворил еси нас.
Во Христове востании людие днесь ликуим верно, / пленен бысть ад, / юзники яже содержаше, отдаде со тщанием, / поющия величия Божия.
Силою Божественною, / иногда разслабленнаго словом Твоим Христе стягнувый, / и повелевый ему одр взяти, / многим временем немощствующую люте душу мою исцели.
В купель иногда овчую Ангел схождаше, / и единаго исцелеваше на всякое лето: / крещением же Божественным ныне очищает / безчисленная множества Христос.
Начальниче ангелов, архистратиже вышних служителей, / собравшияся в честнем храме твоем, и Бога воспевающия, / покрывай и сохраняй от всяких искушений.
В триех Лицех, едином же Естестве / безначальнаго Бога поим непрестанно со безплотными, / Отца, Слова и Духа, / Царство и державу имуща нераздельную.
Чтущий сей, Чистая, град Твой всегда верно, / спасай от бед, пленения варварскаго, междоусобныя брани, и меча, / и всякаго иного прещения.
Воскресения день, / просветимся, людие. / Пасха, Господня Пасха, / от смерти бо к жизни, / и от землик небеси, / Христос Бог нас преведе, / победную пою
Приидите, пиво пием новое, / не от камене неплодна чудодеемое, / но нетления источник / из гроба одождивша Христа, / в Немже утверждаемся.
Ныне вся исполнишася света, / небо же и земля, и преисподняя: / да празднует убо вся тварь / востание Христово, / в немже утверждается.
Вчера спогребохся Тебе Христе, / совостаю днесь / воскресшу Тебе, / сраспинахся Тебе вчера, / Сам мя спрослави Спасе во Царствии Твоем.
На нетленную жизнь прихожду днесь / благостию рождшагося из Тебе, Чистая, / и всем концем свет облиставшаго.
Бога, Егоже родила еси плотию, / из мертвых, якоже рече, / воставша видевши, Чистая, ликуй, / и Сего яко Бога Пречистая возвеличай.
Неплодная душе и безчадная, / стяжи плод благославный, / веселящися возопий: / утвердихся Тобою Богородице, / несть свят, несть праведен, паче Тебе Господи.
Зря Тебе иногда солнце, на древе висяща, Слове, свет скры, / и трясашеся земля вся, / мертвии восташа, / мертву бывшу Тебе, Всесильне.
С душею пришедшу Тебе во утробу земли, / души, яже стяжа ад, издаваше со тщанием, / вопиющия державе Твоей песнь благодарную, едине Господи.
В летех многих немощствующую люте душу мою, Преблагий, / исцели, якоже разслабленнаго прежде, / яко да последую Твоим стезям, / яже показал еси любящим Тя.
С вышними чинми Божии, архангеле, / мольбу сотвори о верою поющих тя, / соблюдая и храня нас, / житейскими страстьми нападаемых.
Слава Отцу, возопиим, Сыну, и Духу, / Един бо есть Естеством Бог, / Егоже силы вся небесныя со страхом славят, / Свят, Свят, Свят еси, зовуще.
Безсеменное имела еси зачатие, / и паче ума Рождество, Дево Мати Чистая: / дело страшное, чудо превелие, / ангелы почитаемое и человеки славимое, Отроковице Владычице.
Аще и во гроб снизшел еси, Безсмертне, / но адову разрушил еси силу, / и воскресл еси, яко победитель, Христе Боже, / женам мироносицам вещавый: радуйтеся, / и Твоим апостолом мир даруяй, / падшим подаяй воскресение.
Еже прежде солнца Солнце зашедшее иногда во гроб, / предвариша ко утру, ищущия яко дне мироносицы девы, / и друга ко друзей вопияху: / о другини! Приидите, вонями помажем тело живоносное и погребеное, / плоть воскресившаго падшаго Адама, лежащую во гробе. / Идем, потщимся якоже волсви, и поклонимся, / и принесем мира яко дары, не в пеленах, но в плащанице обвитому, / и плачим, и возопиим: о Владыко, востани, / падшим подаяй воскресение.
Глагол разслабленнаго токмо стягну, / яко всемирное Слово едино, / нас ради на земли явльшагося за благоутробие. / Темже и одр нося, мимохождаше, / аще и книжницы зрети содеянное не терпяху, / злобы содержими завистию, души разслабляющею.
На Божественней стражи / богоглаголивый Аввакум / да станет с нами, и покажет / светоносна Ангела, / ясно глаголюща: / днесь спасение миру, / яко воскресе Христос, / яко всесилен.
Мужеский убо пол, / яко разверзый девственную утробу, / явися Христос: / яко человек же, / Агнец наречеся: / непорочен же, / яко невкусен скверны, / наша Пасха, / и яко Бог истинен / совершен речеся.
Яко единолетный агнец, / благословенный нам венец Христос, / волею за всех заклан бысть, / Пасха чистительная, / и паки из гроба красное / правды нам возсия Солнце.
Богоотец убо Давид / пред сенным ковчегом скакаше играя, / людие же Божии святии, / образов сбытие зряще, / веселимся Божественне, / яко воскресе Христос, / яко Всесилен.
Создавый Адама, Твоего праотца, Чистая, / зиждется от Тебе, / и смертное жилище разори Своею смертию днесь, / и озари вся / божественными блистаньми воскресения.
Егоже родила еси Христа, / прекрасно из мертвых возсиявша, Чистая, зрящи, / добрая и непорочная в женах и красная, / днесь во спасение всех, / со апостолы радующися, Того прославляй.
Приосененную гору, Аввакум прозряше / пречистую Твою утробу, Чистая. / Тем взываше: от юга приидет Бог, / и Святый от горы приосененныя чащи.
Еврейский собор, завистию растаяваемь, / на Древе распят Тя, Господи: / и разорив осуждение смерти, / яко силен востал еси, / мир с Собою совоздвигнув.
С миры жены, что неистощимое Миро ищете? / Востал есть, мироносицам рече, седяй в белых ризах, / поднебесную исполнив мысленнаго благоухания.
Рабий нося образ, за многое благоутробие / ходяй пришел еси, и здрава показал еси, / во многих летех лежащаго, Слове, / повелев и одр взяти.
Ангел убо Господень, на всякое лето схождая, / воду в купели возмущаше, совершая здрава единаго точию: / Христос же множество безчисленное Божественным крещением спасает.
Начальниче ангелов и наставниче заблуждающих, / Господень начальный воеводо, / в час сей посреде нас прииди, и молитвы всех принеси / единому Творцу и Владыце.
Соединяемая Естеством, и разделяемая Лицы, есть Святая Троица, / Отец пресущный, соприсносущный же Сын, и Святый и единый всесильный Дух.
Чистая, како доиши; / како же родила еси Младенца, Адама древнейшаго; / како на руку носиши Сына, сущаго на раму херувимску, / яко знает, якоже весть, вся осуществовавый.
На Божественней стражи / богоглаголивый Аввакум / да станет с нами и покажет / светоносна Ангела / ясно глаголюща: / днесь спасение миру, / яко воскресе Христос, / яко всесилен.
Утренюем утреннюю глубоку, / и вместо мира песнь принесем Владыце, / и Христа узрим / правды Солнце, / всем жизнь возсияюща.
Безмерное Твое благоутробие, / адовыми узами содержимии зряще, / к свету идяху, Христе, / веселыми ногами, / Пасху хваляще вечную.
Приступим свещеноснии, / исходящу Христу из гроба, яко жениху, / и спразднуем любопразднственными чинми / Пасху Божию спасительную.
Просвещается божественными лучами и живоносными / воскресения Сына Твоего, / Богомати Пречистая, / и радости исполняется благочестивых собрание.
Не разверзл еси врата девства в воплощении, / гроба не разрушил еси печатей, Царю создания: / отонудуже воскресшаго Тя зрящи, Мати, радовашеся.
Светом Твоим невечерним, Христе, / озари, Боже, смиренную мою душу, / и настави на страх Твой, / зане свет повеления Твоя.
Вознесыйся на Древе крестнем, и совознесый мир весь, / и быв в мертвых Боже, / от века мертвыя воздвизаеши.
Воскресе, якоже рече, Христос, / истощивый вся адова царствия, / и является апостолом, / радость подавая вечнующую.
Белообразен виден бысть женам блистаяйся Ангел: / не ктому плачите, Жизнь ваша воста, / сущия во гробех мертвыя оживившая.
Разслабленнаго яко воздвигл еси, Христе, / разслабленную мою душу преступленьми оздрави, / и шествовати мне Твоя правыя стези споспешествуй.
Ангелов наставниче, Михаиле, / собирающияся в храме твоем люди днесь, / и проповедающия Божия величия спасай.
Равночестная тричисленная Единице, / разделяемая убо верно Ипостасьми, / соединяемая же Естеством есть, / Отец, Сын и Божественный Дух.
Безсеменное Рождество Твое, Чистая, / непостижимое поем рождение, / блажаще Тя, яко Матерь Творца всех и Владыки.
Утренюем утреннюю глубоку, / и вместо мира песнь принесем Владыце, / и Христаузрим / правды Солнце, / всем жизнь возсияюща.
Снизшел еси в преисподняя земли, / и сокрушил еси вереи вечныя, / содержащия связанныя, Христе, / и тридневен, яко от кита Иона, / воскресл еси от гроба.
Сохранив цела знамения Христе, / воскресл еси от гроба, / ключи Девы не вредивый в рождестве Твоем, / и отверзл еси нам райския двери.
Спасе мой, / живое же и нежертвенное заколение, / яко Бог Сам Себе / волею привел Отцу, / совоскресил еси всероднаго Адама, / воскрес от гроба.
Возведеся древле держимое смертию и тлением, / воплотившимся от Твоего пречистаго чрева, / к нетленней и присносущней жизни, / Богородице Дево.
Сниде в преисподняя земли, / в ложесна Твоя, Чистая, сшедый, / и вселивыйся и воплотивыйся паче ума, / и воздвиже с Собою Адама, / воскрес от гроба.
Глубина страстей воста на мя, / и буря противных ветров: / но предварив мя Ты спаси, Спасе, и избави от тли, / яко спасл еси от зверя пророка.
Вознесыйся волею на Древо, / положился еси яко мертв во гробе, / и сущия во аде мертвыя вся вкупе оживив, Христе, / воскресил еси Божественною силою.
Ад срет Тя Щедре доле, огорчися, / связанныя отдавая со тщанием, / Твое страшное поющия, Спасе, Воскресение, / во гласех немолчных.
Божественнии ученицы, / видевше Жизнь всех из гроба воставша, Христа, / любовию многою, и нравом правым, / и веселием душевным покланяхуся.
Древле на одре болезненном, в летех мнозех слежай, / Твоим, Христе, повелением исцелев, славит, / воспевая благоутробие Твое, Жизнодателю.
Ангелов наставниче, Михаиле, / предстояй престолу Владычню, / прииди посреде нас, наставляя к стезям жизни, / тебе предстателя тепла стяжавших.
Троицу Лицы Тя чту, / Единицу же Существом проповедаю, / безначальне Отче, Сыне, Душе Правый: Боже всех, / с вышними страшными воинствы.
Вся Божественным мановением носяй, / держимь есть, Богородице Дево, во объятиях Твоих, / всех нас восхищая, от руки работы лукаваго, яко Щедр.
Душу мою, Господи, во гресех всяческих, / и безместными деяньми люте разслаблену, / воздвигни Божественным Твоим предстательством, / якоже и разслабленнаго воздвигл еси древле, / да зову Ти, спасаемь: / Щедрый, слава Христе, державе Твоей.
Руки Твоея горстию содержай концы, Иисусе Боже, / Отцу собезначальный, и Духу Святому совладычествуяй всеми, / плотию явился еси, / недуги исцеляя, и страсти отгнал еси: / слепцы просветил еси, / и разслабленнаго словом Божественным Ты возставил еси, / сему напрасно ходити повелев, / и сего носивший одр на раму взяти. / Темже вси с ним воспеваем, и возопиим: / Щедрый, слава Христе, державе Твоей.
Отроки от пещи избавивый, / быв Человек, / страждет яко смертен, / и страстию смертное, / в нетления облачит благолепие, / Един благословен / отцев Бог, и препрославлен.
Жены с миры богомудрыя в след Тебе течаху: / Егоже, яко мертва, со слезами искаху, / поклонишася радующияся Живому Богу, / и Пасху тайную / Твоим, Христе, учеником благовестиша.
Смерти празднуем умерщвление, / адово разрушение, / иного жития вечнаго начало, / и играюще поем Виновнаго, / Единаго благословеннаго / отцев Бога, и препрославленнаго.
Яко воистинну священная, / и всепразднственная сия спасительная нощь, / и светозарная, / светоноснаго дне, / востания сущи провозвестница: / в нейже безлетный Свет из гроба плотски всем возсия.
Умертвив Сын Твой смерть, Всенепорочная, днесь, / всем смертным пребывающий живот / во веки веков дарова, / един благословенный / отцев Бог и препрославленный.
Всем царствуяй созданием, быв человек, / вселися в Твою, Богоблагодатная, утробу, / и распятие претерпев и смерть, / воскресе боголепно, / совозставив нас яко всесилен.
Пламень оросивый пещный, / и отроки неопалимы спасый, / благословен еси во веки, / Господи Боже отец наших.
Простерта Тя на Древе яко зряше, / свет скры солнце, не могущее мирови светити, / Тебе волею зашедшу Всецарю, на просвещение всех языков.
Воскресл еси истощивый гробы, / и пленивый ад силою всесильною: / темже поем честное Твое, Христе, и Божественное востание.
Яко мертва что Живаго ищете? / Воста, несть во гробе, мироносицам вопияше древле, / блистаяйся зраком божественный Ангел.
Слежаща в летех мнозех разслабленнаго словом исцеливый, вопиял еси: / возми одр твой и ходи, поя величия Божия.
Михаиле, начальный воеводо Господень, / верно в Божественнем твоем храме собирающихся, / во хваление Божие наставляй, / покрывай от всяческих зол ходатайством твоим.
О Троице, верою поющия Тя, / яко Бога всех и Владыку, / от всяких бед спасай, / и Твоих благ причастники сотвори.
Девствуеши, рождши паче слова, / прежде всех век родившагося от безначальна Отца нетленно: / сего ради, Чистая, Тебе ублажаем.
Сей нареченный и святый день, / Един суббот Царь и Господь, / праздников праздник / и торжество есть торжеств, / воньже благословим Христа во веки.
Приидите, новаго винограда рождения, / Божественнаго веселия, / в нарочитом дни Воскресения, / Царствия Христова приобщимся, / поюще Его, / яко Бога, во веки.
Возведи окрест очи твои, Сионе, и виждь: / се бо приидоша к тебе, / яко богосветлая светила, / от запада, и севера, и моря, / и востока чада твоя, / в тебе благословящая Христа во веки.
Отче Вседержителю, и Слове, и Душе, / треми соединяемое во Ипостасех Естество, / Пресущественне и Пребожественне, / в Тя крестихомся, / и Тя благословим во вся веки.
Прииде Тобою в мир Господь, Дево Богородице, / и чрево адово расторг, / смертным нам воскресение дарова: / Темже благословим Его во веки.
Всю низложив смерти державу Сын Твой, Дево, / Своим воскресением, / яко Бог крепкий совознесе нас и обожи: / темже воспеваем Его во веки.
Ангельми немолчно в вышних славимаго Бога, / небеса небес, земля и горы, / и холми, и глубина, и весь род человеческий, / песньми Того, яко Создателя и Избавителя / благословите и превозносите во вся веки.
Завеса раздрася, распеншуся Тебе, Спасе наш, / и отдаваше мертвыя, яже пожре, смерть: / и ад обнажися, Тебе зря в преисподних земли бывша.
Где твое жало есть, смерте; / где твоя, аде, ныне победа? / Воскресшу Царю, умертвился еси и погибл, не ктому царствуеши: / Крепкий бо взят, яже имел еси связанныя.
Тецыте скоро, возвестите апостолом Воскресение, / мироносицам явлейся юноша вещаше: / воскресе Владыка, / и с Ним иже от века мертвии преславно.
Леты многими слежай разслабленный, взываше: / помилуй мя, Избавителю, недоумением содержима. / Сей же повелевает ему взяти тщательно одр, и право ступати.
Яко невещественных предводитель, архистратиже сил, / с нами проси нам прегрешений избавление, / исправление же жития, / и тамошних наслаждение благ вечных.
Несозданное, непресекомое Существо, Триипостасное Божество, / Отца безначальна Бога, и Сына, и Духа Святаго / воспоим согласно, серафимскую зовуще страшную песнь.
Свиток Тя древле зряше Исаиа, Приснодево, / в немже перстом Отчим Слово безлетное написася, / от всякаго безсловесия спасающее нас, / словесы Тя священными воспевающих.
Сей нареченный и святый день, / Един суббот Царь и Господь, / праздников праздник / и торжество есть торжеств, / воньже благословим Христа во веки. 
Светися, светися, / новый Иерусалиме: / слава бо Господня / на тебе возсия. / Ликуй ныне / и веселися, Сионе. / Ты же, Чистая, красуйся, Богородице, / о востании Рождества Твоего.
О Божественнаго, о любезнаго, / о сладчайшаго Твоего гласа! / С нами бо неложно / обещался еси быти, / до скончания века, Христе: / Егоже, вернии, / утверждение надежди имуще, радуемся.
О Пасха велия и священнейшая, Христе! / О мудросте, и Слове Божий, и сило! / Подавай нам истее Тебе причащатися, / в невечернем дни Царствия Твоего.
Пресвятая Богородице, спаси нас.
Согласно, Дево, Тебе блажим вернии: / радуйся, двере Господня: / радуйся, граде одушевленный: / радуйся, Еяже ради нам ныне возсия свет, / из Тебе Рожденнаго из мертвых Воскресения.
Веселися и радуйся божественная двере Света: / зашедый бо Иисус во гроб возсия, / просияв солнца светлее, / и верныя вся озарив, / Богорадованная Владычице.
На Синайстей горе виде Тя в купине Моисей, / неопально огнь Божества заченшую во чреве: / Даниил же Тя виде, гору несекомую: / жезл прозябший, Исаиа взываше, от корене Давидова.
Иисусе, на Древе возвышаемь, совознесл еси нас, / и положився волею во гробе, / из гробов мертвыя воскресил еси вся, / поющия державу Твою непостижимую, / и силу Твою непобедимую.
Краснейший от гроба возсиял еси, / яко жених от чертога, краснейший Слове, / и разрушил еси ада мрачное, / и юзники извел еси, согласно зовущия: / слава славе Твоей, / слава, Иисусе Боже, востанию Твоему.
Воздыхания же и слезы носящя, / с миры во тщании всесвятый гроб достигоша жены, / и Христову учими бяху верою славному востанию, / еже празднуем в радости душевной веселящеся.
Последоваше здравие тела, / повелению Твоему, Христе / и видимь бяше прежде разслабленный, / текий со тщанием, и одр носяй, / на немже возлежаше леты многими, / песнословя многую силу Твою.
Просвещение нам испроси, великий Архистратиже, / присно Свету великому предстояй, / и умири нашу жизнь, / напастьми всегда змиевыми и обстояньми жития / зыблемую присно, достохвальне.
Свет и Светове, Жизнь же и Жизни, славлю Тя всеблагочестно, / Отче, Слове и Душе Святый, / Триипостасная Единице, неразделимая державо, Божество неслитное, / Свят, Свят, Свят, вопия с вышними силами.
От светоносных пройде ложесн Твоих великое Солнце Христос, / и мир просвети, Пречистая, осияньми светлыми, и тму отъят преступления: / темже поем Тя, яко вину всех добрых, Богоневесто.
Светися, светися, / новый Иерусалиме, / слава бо Господня / на тебе возсия. / Ликуй ныне / и веселися, Сионе. / Ты же, Чистая, красуйся, Богородице, / о востании Рождества Твоего.
Плотию уснув, / яко мертв, / Царю и Господи, / тридневен воскресл еси, / Адама воздвиг от тли, / и упразднив смерть: / Пасха нетления, / мира спасение. [Единожды.]
Жены услышите:
Предста Человеколюбец и всещедрый Господь Овчей купели, еже исцелити недуги: / обрете же человека слежаща многими леты, и к нему возопи: / возми одр, и иди на пути правыя.
Приидите вси языцы, / уразумейте страшныя тайны силу: / Христос бо Спас наш, Еже в начале Слово, / распятся нас ради, и волею погребеся, / и воскресе из мертвых, еже спасти всяческая: / Тому поклонимся.
Поведаша вся чудеса / стражие Твои, Господи, / но собор суеты исполни мздою десницу их, / скрыти мняше воскресение Твое, / еже мир славит: помилуй нас.
Радости вся исполнишася / воскресения искус приимша: / Мария бо Магдалина ко гробу прииде, / обрете ангела на камени седяща, / ризами блистающася и глаголюща: / что ищете живаго с мертвыми? / Несть зде, но воста, якоже рече, / предваряя вы в Галилеи.
Во свете Твоем, Владыко, / узрим свет, Человеколюбче: / воскресл бо еси из мертвых, / Спасение роду человеческому даруя: / да Тя вся тварь славословит Единаго Безгрешнаго, / помилуй нас.
Песнь утреннюю мироносицы жены / со слезами приношаху Тебе, Господи, / благоухания бо ароматы имуща, / гроба Твоего достигоша, / пречистое тело Твое помазати тщащася. / Ангел седяй на камени тем благовести: / что ищете живаго с мертвыми; / смерть бо поправ воскресе яко Бог, / подая всем велию милость.
Блистаяся Ангел на гробе Твоем животворнем, / мироносицам глаголаше: / истощив гробы Избавитель, плени ада, / и воскресе тридневен, / яко Един Бог и Всесилен.
Во гробе Тя искаше, / пришедши во едину от суббот Мария Магдалина, / не обретши же рыдаше с плачем вопиющи: / увы мне, Спасе мой! / Украден был еси, всех Царю. / Супруг же живоносных ангел внутрь гроба вопияше: / что плачеши о жено; / плачу, глаголет, яко взяша Господа моего от гроба, / и не вем, где положиша Его. / Сия же обращшися вспять, / яко виде Тя, абие возопи: / Господь мой и Бог мой, слава Тебе.
Евреи затвориша во гробе Живот, / разбойник же отверзе языком наслаждение, / зовый и глаголя: / Иже со мною мене ради распныйся: / сообеси ми ся на древе, / и явися мне на престоле со Отцем седя: / Той бо есть Христос Бог наш, / имеяй велию милость.
Господи, разслабленнаго не купель исцели, / но Твое слово обнови, / и ниже многолетный запят ему недуг: / яко гласа Твоего скорейшее действо показася, / и неудобоносимую тяжесть отверже, / и бремя одра понесе, во свидетельство / множества щедрот Твоих, слава Тебе.
Магдалине Марии / Спасово благовествующей из мертвых Воскресение и явление, / не верующе же ученицы, поносими быша о жестосердии: / но знаменьми вооружшеся и чудесы, / ко проповеданию посылахуся, / и Ты убо, Господи, к начальному свету вознеслся еси Отцу, / они же проповедаша всюду слово, чудесы уверяюще. / Темже просветившеся теми, / славим Твое еже из мертвых воскресение, / человеколюбче Господи.
Душу мою Господи:
Отвергша, Христе, заповедь Твою, / праотца Адама из рая изгнал еси: / разбойника же щедре исповедавша Тя на кресте, / в онь вселил еси, зовуща: / помяни мя, Спасе, во царствии Твоем.
Воскрес из мертвых, совоскресил еси нас от страстей / воскресением Твоим, Господи: / смертную же всю силу погубил еси, Спасе. / Сего ради верою Ти зовем: / помяни и нас во царствии Твоем.
Тридневным Твоим погребением, / иже во аде умерщвленныя, яко Бог, оживотворивый, совоздвигл еси, / и нетление всем, яко Благ, источил еси нам, верою зовущим всегда: / помяни и нас во царствии Твоем.
Согрешших нас смертною осудил еси клятвою, Живодавче и Господи, / телом же Твоим, безгрешне Владыко, пострадав, / смертныя оживил еси зовущия: / помяни и нас во царствии Твоем.
Буди Господи милость Твоя на нас, / якоже уповахом на Тя.
Радуйтеся праведнии о Господе: правым подобает похвала.
Во дни оны, бысть Петру, посещающу всех, снити и ко святым живущим в Лидде: Обрете же тамо человека некоего, именем Енеа, от осми лет лежаща на одре, иже бе разслаблен. И рече ему Петр: Енее, исцеляет тя Иисус Христос, востани с постели твоея. И абие воста: И видеша его вси живущии в Лидде и во Ассароне, иже обратишася ко Господу. Во Иоппии же бе некая ученица, именем Тавифа, яже сказаема глаголется, серна: сия бяше исполнена благих дел и милостынь, яже творяше. Бысть же во дни тыя, болевшей ей умрети: омывше же ю, положиша в горнице. Близ же сущей Лидде Иоппии, ученицы слышавше, яко Петр есть в ней, послаша два мужа к нему, моляще его не обленитися приити до них. Востав же Петр иде с нима, егоже пришедша возведоша в горницу, и предсташа ему вся вдовицы плачуща, и показующа ризы и одежды, елика творяше, с ними сущи, Серна. Изгнав же вон вся Петр, преклонь колена помолися, и обращься к телу, рече: Тавифо, востани. Она же отверзе очи свои, и видевши Петра, седе. Подав же ей руку, воздвиже ю, и призвав святыя и вдовицы, постави ю живу. Уведано же бысть се по всей Иоппии, и мнози вероваша в Господа.
Милости Твоя Господи во век воспою.
Зане рекл еси: в век милость созиждется.
Во время оно, взыде Иисус во Иерусалим. Есть же во Иерусалимех на Овчей купели, яже глаголется еврейски Вифесда, пять притвор имущи. В тех слежаше множество болящих, слепых, хромых, сухих, чающих движения воды. Ангел бо Господень на всяко лето схождаше в купель, и возмущаше воду: и иже первее влазяше по возмущении воды, здрав бываше, яцем же недугом одержимь бываше. Бе же ту некий человек, тридесять и осмь лет имый в недузе своем. Сего видев Иисус лежаща, и разумев, яко многа лета уже имяше в недузе, глагола ему: хощеши ли цел быти? Отвеща Ему недужный: ей, Господи, человека не имам, да егда возмутится вода, ввержет мя в купель: егда же прихожду аз, ин прежде мене слазит. Глагола ему Иисус: востани, возми одр твой, и ходи. И абие здрав бысть человек, и взем одр свой, и хождаше. Бе же суббота в той день. Глаголаху же жидове изцелевшему: суббота есть, и не достоит ти взяти одра твоего. Он же отвеща им: Иже мя сотвори цела, Той мне рече: возми одр твой и ходи. Вопросиша же его: кто есть Человек рекий ти: возми одр твой и ходи? Изцелевый же не ведяше, кто есть: Иисус бо уклонься, народу сущу на месте. Потом же обрете его Иисус в церкви, и рече ему: се здрав бысть, ктому не согрешай, да не горше ти что будет. Иде же человек, и поведа иудеом, яко Иисус есть, Иже мя сотвори цела.
Ангел вопияше Благодатней: / Чистая Дево, радуйся! / И паки реку: радуйся! / Твой Сын воскресе / тридневен от гроба, / и мертвыя воздвигнувый: / людие, веселитеся.
Тело Христово приимите, источника безсмертнаго вкусите. Другий: Хвалите Господа с Небес, хвалите Его в вышних.
Господи воззвах
О преславнаго чудесе!
О преславнаго чудесе! Творец всех плотоносец быв, в наше обнища естество, хотя яко благоутробен, и с человеки пожив, чудес множество евреом показа. Темже исцели иногда разслабленнаго, рек ему: возми одр твой, в Вифесду пришед.
Спасе Боже мой и Господи, падшыя человеки воскресити хотя, на земли яко Человек обхождал еси исцеляя всех недуги, многаго ради благоутробия. Темже пришед ко Овчей купели, цела воздвигл еси, иногда разслабленнаго, словом Твоим, тридесять осмь лет лежаща.
Завистию евреи снедаеми, благодеянием Твоим преблагий Господи, вину творяще, и неистовства разжжением, беззаконнующе сами в законе присно, тебе искаху убити воистинну Жизнь, субботы ради, егда всего человека показал еси Ты здрава, прежде разслабленна суща.
При Овчей купели человек лежаше в немощи, и видев Тя Господи, вопияше: человека не имам, да егда возмутится вода, ввержет мя в ню: егда же прихожду, ин предваряет мя, и приемлет исцеление, аз же немощствуяй лежу. И абие умилосердився спас, глаголет к нему: тебе ради Человек бых, тебе ради в плоть облекохся, и глаголеши: человека не имам. Возми одр твой и ходи. Вся Тебе возможна, вся послушают, вся повинуются: всех нас помяни, и помилуй Святый, яко Человеколюбец.
Вечернюю песнь приносим Ти Христе, с кадилом и песньми духовными: помилуй Спасе душы нашя.
Мученичен: Велия Креста Твоего Господи сила: водрузи бо ся на месте, и действует в мире, и показа от рыбарей апостолы, и от язык мученики, да молятся о душах наших.
Дланию пречистою создавый человека, пришел еси Благоутробне, недугующыя исцелити Христе, разслабленнаго во Овчей купели словом Твоим возставил еси: кровоточивой же болезнь исцелил еси: хананеи отроковицу стужаемую помиловал еси, и прошение сотника не презрел еси. Сего ради зовем: всесильне Господи, слава Тебе.
Бог господь:
Христос от мертвых воста, начаток усопших, перворожден твари, и Содетель всех бывших, истлевшее естество рода нашего в Себе Самом обнови. Не ктому смерте обладаеши: ибо всех Владыка державу твою разруши.
Живущи на земли душе моя, покайся, персть во гробе не поет, согрешений не избавляет, возопий Христу Богу: Сердцеведче, согреших, прежде даже не осудиши мя, помилуй мя.
Дивен Бог во Святых своих, Бог Израилев:
Благодушие терпения вашего, победи козни злоначальнаго врага, страстотерпцы блаженнии. Сего ради вечнаго сподобистеся блаженства: но молитеся Господеви, христолюбивых людей спасти стадо, мученицы суще истины.
Красоте девства Твоего, и пресветлой чистоте Твоей, Гавриил удивився, вопияше Ти Богородице: кую Ти похвалу принесу достойную? что же возъименую Тя? Недоумеваю? и ужасаюся. Темже, якоже повелен бых, вопию Ти: радуйся Благодатная.
Разслабление обретоша всетелесное разслабленнии, завистию стягнени в субботу разслабленнаго стягнутие помышляюще, глаголюще: не достоит целити в субботы, разоряти же отеческое субботы покоище, закона Тебе не ведуще Владыку, и целителя душ наших.
Множицею песнопение совершая, обретохся грех исполняя, языком убо пение вещая, душею же безместная помышляю: но обоя исправи Христе Боже покаянием, и помилуй мя.
Святых страстотерпец память, приидите людие вси почтим: яко позор бывше ангелом и человеком, победы венец от Христа прияша, и молятся о душах наших.
Непогребен мертвец сый разслабленный, видев Тя возопи: помилуй мя Господи, яко одр мой гроб мне бысть. что ми приобретение живота? Не требую Овчия купели: не имам бо никогоже влагающа мя, возмущающымся водам: но Тебе источнику прихожду исцелений, да и аз со всеми вопию: всесильне Господи, слава Тебе.
Знамений и чудес видяще силу, завистию разслабленнии и сильнии злобою не вероваху, яко Ты еси Сын Божий и Строитель всех, и разслабленнаго здрава показавый словом.
Милости Твоя Господи, во век воспою.
Видевше суббот хранителие, разслабленнаго стягнута в субботу, и душею омрачахуся: и не подобает в субботу целити, и сквернити субботу, негли яко законнии книжницы, вопияху.
Яко рекл еси: в век милость созиждется.
Суббот самодетеля не ведуще Тя и Господа, субботы хранящии, о разслабленнаго стягнутии роптаху, в субботу бывшем, яко не добро, глаголюще, взяти одр в день субботный.
Взыде Иисус во Иерусалим на Овчую купель, глаголемую иудейски Вифесда, пять притворов имущую, в тех бо слежаше множество немощствующих: Ангел бо Божий по вся лета сходя, возмущаше ю, и здравие подаваше приступающым верою. И видев Господь многовременна человека, глаголет к нему: хощеши ли здрав быти? Немощствуяй отвещаваше: Господи, человека не имам, да егда возмутится вода, ввержет мя в купель: врачем издах все имение мое, и милости улучити не сподобихся. Но Врачь душ и телес глаголет к нему: возми твой одр и ходи, проповедуя Мою силу, и велию милость в концех.
Благо есть исповедатися:
Дланию пречистою создавый человека, пришел еси Благоутробне, недугующыя исцелити Христе: разслабленнаго во Овчей купели, словом Твоим возставил еси: кровоточивой же болезнь исцелил еси: хананеи отроковицу стужаемую помиловал еси: и прошение сотника не презрел еси. Сего ради зовем: всесильне Господи, слава Тебе.
Непогребен мертвец сый разслабленный, видев Тя возопи: помилуй мя Господи, яко одр мой гроб мне бысть. Что ми приобретение живота? Не требую о Овчия купели: не имам бо никогоже влагающа мя, возмущающымся водам. Но Тебе источнику прихожду исцелений, да и аз со всеми вопию: всесильне Господи, слава Тебе.
Взыде Иисус во Иерусалим на Овчую купель, глаголемую иудейски Вифесда, пять притворов имущую: в тех бо слежаше множество немощствующих: Ангел бо Божий по вся лета сходя, возмущаше ю, и здравие подаваше приступающым верою, и видев Господь многовременна человека, глаголет к нему: хощеши ли здрав быти? Немощствуяй отвещаваше: Господи, человека не имам, да егда возмутится вода, ввержет мя в купель: врачем издах все имение мое, и милости улучити не сподобихся. Но Врачь душ и телес глаголет к нему: возми твой одр и ходи, проповедуя Мою силу, и велию милость в концех.
Просветишася всяческая Воскреснием Твоим Господи, и рай паки отверзеся: вся же тварь восхваляющи Тя, песнь Тебе всегда приносит.
Спаси мя Господи Боже мой, Ты бо всех еси спасение, буря мя страстей смущает, и бремя беззаконий погружает: даждь ми руку помощи, и к свету возведи мя умиления, яко един Благоутробен и Человеколюбец.
Велия мученик Твоих Христе сила: во гробех бо лежат, и духи прогоняют, и упраздниша вражию власть, верою Троическою подвигшеся по благочестии.
В притворе Соломонове, тамо слежаше множество немощствующих, и преполовившуся празднику, обрете Христос тридесять осмь лет разслабленна лежаща, Владычним гласом глаголет к нему: хощеши ли здрав быти? Немощствуяй отвещаваше: Господи, человека не имам, да егда возмутится вода, ввержет мя в купель. Он же глаголет к нему: возми одр твой, и ходи, се здрав был еси, ктому не согрешай. Богородицы молитвами низпосли нам велию милость.
Таже, Ныне отпущаеши:
По 1-м стихословии, седален, глас 3:
Плотию смерть вкусивый Господи, горесть смерти пресекл еси востанием Твоим, и человека на ню укрепивый, первыя клятвы одоление призывая, защитниче жизни нашея, Господи, слава Тебе.
Доколе душе моя, пребываеши во гресех? доколе приемлеши покаяния преложение? Приими во уме суд будущий, возопий Господеви: согреших, Безгрешне, помилуй мя.
Дивен Бог во святых своих, Бог Израилев.
Сияете верою пресветлая светила святии, благочестия рачителие, страстотерпцы прехвальнии: мучителей бо не убоявшеся ран, идольскую прелесть низложисте, победу имуще непобедимую, Крест истинный.
Прибежище и сило Богородице, державная помоще мира, молитвами Твоими спасай рабы Твоя от всякия нужды, едина благословенная.
Разслабление обретоша всетелесное разслабленнии, завистию стягненнии, в субботу разслабленнаго стягнутие помышляюще, глаголюще: не достоит целити в субботы, разоряти же отеческое субботы покоище, закона Тебе не ведуще Владыку, и целителя душ наших.
Разсеянный мой ум собери Господи, и оляденевшее сердце мое очисти, яко Петру даяй мне покаяние, яко мытарю воздыхание, и яко блуднице слезы, да велиим гласом взываю Ти: Боже, спаси мя, яко един Благоутробен и Человеколюбец.
Царей и мучителей страх отринуша Христовы воини, и благодерзновенно и мужески Того исповедаша всех Господа Бога, и Царя нашего: и молятся непрестанно о душах наших.
Господи, разслабленнаго не купель исцели, но Твое слово обнови, и ниже многолетный запят ему недуг: яко гласа Твоего скорейшее действо показася, и неудобоносимую тяжесть отверже, и бремя одра понесе, во свидетельство множества щедрот Твоих, слава Тебе.
Явися разслабленным удесем слово Твое, якоже связание Живоносное, животворче мой Слове, егоже свидетельство, паче надежди одра взятие: егоже повелен ношаше, слежав на нем на мнозе.
Радуяся исполняет повеление разслабленный, Твоея всесильныя Владычния крепости, и одр свой нося хождаше, и свидетельствуя взываше: исцеливый сие мне творити повелевает.
В летех многих и временех слежай, помилуй мя, зовет разслабленный удесы, Свободителю Христе, связана недоумением, и Спас одр взяти повелеваше, стягнув уды.
ПриОвчей купели, человек лежаше в немощи, и видев Тя Господи, вопияше: человека не имам, да егда возмутится вода, ввержет мя в ню. Егда же прихожду, ин предваряет мя, и приемлет исцеление, аз же немощствуяй лежу. И абие умилосердився Спас глаголет к нему: тебе ради Человек бых, тебе ради в плоть облекохся, и глаголеши человека не имам. Возми одр твой и ходи. Вся Тебе возможна, вся послушают, вся повинуются, всех нас помяни, и помилуй Святый, яко Человеколюбец.
Господи, возшед на крест:
Наста преполовение дней, от спасительнаго начинаемых востания, Пятдесятницею же Божественною печатаемое, и светится светлости обоюду имущее, и соединяющее обоя, и приити славе предъявляющее, Владычняго Вознесения предпочитает.
Слыша и возвеселися Сион, благовестившуся Христову Воскресению: вернии же его сынове возрадовашася Сего видевше, и омывающа Духом скверну христоубийства: готовится торжествующи, обоих веселое преполовение.
Приближися Божественнаго изъобильное излитие на всех, якоже написася, Духа: предъузаконение проповедует преполовившееся, по Христове смерти и погребении и Воскресении, от Него данну сущу учеником, неложному обещанию, Утешителево показующу явление.
Празднику преполовляющуся, Твоего Христе Воскресния, и Божественнаго пришествия Святаго Твоего Духа, сошедшеся чудес Твоих воспеваем таинства, воньже низпосли нам велию милость.
Тако глаголет Господь: от Сиона изыдет закон, и слово Господне из Иерусалима, и судит посреди людей многих, и обличит языки крепкия даже на долзе, яко вси людие пойдут кийждо своим путем: мы же пойдем именем Господа Бога нашего в век. Тако глаголет Господь Вседержитель: услышите холми суд Господень, и дебри основания земли, яко суд Господеви к людем его, и со Израилем сопрится, глаголя: людие Мои, что сотворих вам? или чим опечалих вас? отвещайте Ми: зане возведох вы от земли Египетския, и из дому работы избавих вас, и послах пред лицем вашим Моисеа и Аарона и Мариам. Людие Мои [помяните убо], что совещаша на вас сопротивнии? кто возвести тебе? возвестих бо тебе, человече, что добро, или что Господь ищет от Тебе, разве творити суд, и любити милость, и готову быти, еже ходити с Господем Богом твоим: зане в крепости возвеличится Господь, и упасет стадо Свое в мире, даже до конец земли.
Тако глаголет Господь: жаждущии идите на воду, и елицы не имате сребра, шедше купите, и ядите, пийте без сребра и цены, вино и тук. Яко тако глаголет Господь Вседержитель вам: людие Мои, почерпите воду с веселием от источник спасения. И речеши в день оный: воспойте Господеви, призовите имя Его, возвестите во языцех славная его: помяните, яко вознесеся имя Его. Людие Мои, услышите Мене, и снесте благая, и насладится во благих душа ваша. Внушите ушима вашима, и последуйте путем Моим. Услышите Мене, и жива будет во благих душа ваша, и завещаю вам завет вечный, и призовите. Внегда же аще приближитеся Мне, да оставит нечестивый пути своя, и муж беззаконный советы своя, и обратитеся ко мне, и помилую вас, и оставлю грехи вашя. Не суть бо совети Мои, якоже совети ваши, ни якоже путие ваши путие Мои, глаголет Господь. Но якоже отстоит небо от земли, тако отстоит путь Мой от путей ваших, и умышления ваша от мысли Моея. Якоже бо аще снидет дождь, или снег с небесе, и не возвратится оттуду, дондеже упоит землю, и израстит, и прозябнет, и даст семя сеющему, и хлеб в снедь: Сице будет глагол Мой, иже аще изыдет из уст Моих, не возвратится ко Мне тощ, дондеже скончает вся, елика восхотех, и исправлю пути твоя, и заповеди Моя. С веселием бо изыдете, и с радостию научитеся: горы бо и холми возскачут, ждуще вас в радости, и вся древа сельная восплещут ветвьми. И вместо драчия взыдет кипарис, вместо же кропивы взыдет мирсина: и будет Господь во имя, и в знамение вечное, и не оскудеет, глаголет Господь Бог Святый Израилев.
Премудрость созда себе дом, и утверди столпов седмь. Закла своя жертвенная, и раствори в чаши своей вино, и уготова свою трапезу. Посла своя рабы, созывающи с высоким проповеданием на чашу, глаголющи: Иже есть безумен, да уклонится ко мне. И требующым ума рече: приидите, ядите мой хлеб и пийте вино, еже растворих вам. Оставите безумие, и живи будете: и взыщите разума, да поживете, и исправите разум в ведении. Наказуяй злыя, приимет себе безчестие: обличаяй же нечестиваго, порочна сотворит себе: обличения бо нечестивому раны ему. Не обличай злых, да не возненавидят тебе: обличай премудра, и возлюбит тя. Даждь премудрому вину, и премудрший будет: сказуй праведному, и приложит приимати. Начало премудрости, страх Господень, и совет святых разум: разумети бо закон, помысла есть благаго. Сим бо образом многое поживеши время и приложатся тебе лета живота.
Исполним вечернюю:
Пятдесятницы наста дней преполовение, в немже Христос обнажив маловидно Божественную силу, разслабленнаго стягну словом, того от одра возставив, и Боголепно чудотворяй в зданном теле, человеком дарова вечный живот, и велию милость.
Помяни сонм Твой, егоже стяжал еси исперва.
Во святилище пришел еси Премудросте Божия, преполовляющуся празднику, учя и обличая непокоривыя иудеи, фарисеи и книжники, и вопия со дерзновением к ним: жаждай да грядет ко Мне, и пиет воду животную, и не вжаждет во век: веруяй Моей благости, реки потекут из чрева его жизни вечныя. О благости и благоутробия Твоего Христе Боже наш, слава Тебе!
Бог же Царь наш прежде века, содела спасение:
Егда преполовение праздника наста, взыде Иисус во святилище, и учаше непокоривыя иудеи, глаголя: жаждай да грядет ко Мне, и пиет воду животную, вечную, и не вжаждется во век. Веруяй в Мя, реки потекут из чрева его, и имети будет свет животный.
Преполовившуся празднику, учащу Ти Спасе, глаголаху иудее: како Сей весть писмена, не учився? Не разумеюще, яко Ты еси Премудрость устроившая мир, слава Тебе.
Преполовившуся празднику, жаждущую душу мою благочестия напой водами, яко всем Спасе возопил еси: жаждай да грядет ко Мне и да пиет, источниче жизни нашея Христе Боже, слава Тебе.
предвари:
Всех сердец помышления ведый, посреде святилища став взываше лживым глаголя истину: что ищете убити Мя животодавца, празднику преполовляющуся, вопия дерзостно? Не на лица зряще суд судите законопреступницы.
Владыка всех во храме стоя, празднику преполовившуся Пятдесятницы честныя, евреем беседуя, обличаше яве в дерзновении мнозе, яко Царь сый и Бог, мучительство тех дерзостное: нам же всем дарует за благоутробие, велию милость.
Феофана, егоже краестрочие сие: Преполовение праздников превеликих похвалю.
Моря чермную пучину, невлажными стопами, древний пешешествовав Израиль, крестообразными Моисеовыма рукама, Амаликову силу в пустыни победил есть.
Велия яже паче ума Владыко, Божественнаго Твоего воплощения, благодеяния сияют нам, дарове же и благодати, и Божественныя светлости, благоподатно истекающыя.
Пришел еси Христе, светлости Божества испущая, праздника посреде явленно: праздник бо радостный спасаемых еси, и спасения нашего ходатай.
Премудрость, правда, Господи, и избавление у Бога Ты был еси нам, от земли к небесной преводя высоте, и Дух Божественный даруя.
Плоть Твоя истления во гробе не виде, Владыко, но яко составися кроме семене, тления не прият, последованию естества, пресущественно не работавшая.
Море огустил еси:
Языцы восплещите, евреи восплачите, животодавец бо Христос, узы адовы расторже, и мертвыя воскреси, и недуги исцели словом: Сей есть Бог наш, давый жизнь верующым во имя Его.
Чудо показал еси, воду в вино прешедшую, во Египте реки преложивый Владыко в кровь, и мертвыя воскресил еси, знамение сие второе скончав. Слава Спасе несказанному Твоему совету: слава истощанию Твоему, имже обновил еси нас.
Струя приснотекущая сый Господи жизни истинныя, Ты еси воскресение наше: хотя трудился еси Спасе мой, и волею вжаждался еси, законом естества повинуяся, и в Сихарь шед плотию, воды просил еси у самаряныни пити.
Хлебы благословил еси, рыбы умножил еси, непостижимый Боже, и люди насытил еси независтно, и источник приснотекущий премудрость, жаждущым обещал еси. Ты еси Спас Бог наш, давый живот верующым во имя Твое.
Три собезначальны славлю и сопрестольны, Отца безначальна Бога, и Сына собезначальна, и духа соприсносущна Сыну, едино триипостасное Существо: едино начало пребезначальное пою, безначальнаго Божества и Существа чту.
Едина вместила еси Зиждителя Твоего Богородительнице во чреве, и плотию родила еси неизреченно, и Дева пребыла еси, ничтоже девству осквернившуся. Сего Чистая, яко Сына Твоего и Бога непрестанно моли о стаде Твоем присно.
Море огустил еси, погрузивый со оружием гордаго фараона, и люди спасл еси немокренно Господи, и ввел еси я в гору святыни, вопиющыя: поим Тебе Богу нашему песнь победную, яко прославися.
Веселится о Тебе Церковь Твоя Христе, зовущи: Ты моя крепость Господи, и прибежище и утверждение.
Вод животворных источники отверзл еси Церкви, аще кто жаждет, усердно да приходит и пиет, вопия Блаже.
От земли убо на небо вознестися, проявленно глаголал еси: с небесе же Духа послати обещал еси Святаго.
Естеством животворяй, и от Девы родивыйся Господь, всем верным дарова безсмертие, яко Благоутробен.
Утвердися сердце мое во Господе:
Не иже на лице суд судите иудее, учя глаголаше Владыка, егда прииде во святилище, якоже писано есть, преполовившуся законному празднику.
Не иже на лице суд судите иудее: Христос бо прииде, Егоже нарицаху пророцы от Сиона грядуща. и мир взывающа.
Аще и словесем не веруете иудее, делом веруйте Владыки: что прельщаетеся, отметающеся Святаго, Егоже написа в законе Моисей?
Аще мессии всяко подобает приити иудее, Христос же прииде ныне Мессиа: что прельщаетеся, отметающеся Праведнаго, Егоже написа в законе Моисей?
Тебе покланяемся Отче, безначальный Существом, поем безначальнаго Сына Твоего, и Духа благочестно Всесвятаго, яко единаго три, естеством Бога.
Един от Троицы сый быв, плоть виделся еси, не преложь Господи существа, ниже опалив Рождшия нетленное чрево, Бог сый весь и огнь.
утвердися сердце мое во Господе, вознесеся рог мой в Бозе моем, разширишася на враги моя уста моя, возвеселихся о спасении Твоем.
Стоя посреде святилища, преполовляющуся божественно празднику, жаждай взывал еси, да грядет ко Мне и пиет: пияй бо от сея Божественныя Моея воды, реки из чрева источит велений Моих: а иже верует в Мя, посланнаго от Божественнаго Родителя, со Мною прославится. Сего ради вопием Ти: слава Тебе Христе Боже, яко богатно излиял еси воды Твоего человеколюбия рабом Твоим.
Премудрости воду и жизни, источая мирови, всех Спасе призываеши почерпсти спасения воды: Божественный бо закон Твой приим человек, в себе угашает прелести углие, отонудуже во веки не вжаждет, ни престанет насыщения Твоего Владыко Царю Пренебесный. Сего ради славим державу Твою Христе Боже, прегрешений оставление просяще низпослати богатно рабом Твоим.
Вознесена Тя видевши Церковь на Кресте, солнце праведное, ста в чине своем, достойно взывающи: слава силе Твоей Господи.
Растерзав смерти врата силою Твоею, пути жизни сказал еси, безсмертия же двери отверзл еси, верою зовущым: слава силе Твоей Господи.
Преполовение всех и конец имеяй, и начала яко безначален обдержай, стал еси посреде вопия: Божественных Богомудрии приидите даров насладитеся.
Яко Бог и всех имеяй власть, яко силен державу низложив смерти, послати обещался еси Христе Духа Святаго, от Отца происходящаго.
Даеши богатно благодать Тебе поющым, и из Тебе рождшагося превечнаго Слова, Мати неискусобрачная, прегрешений оставление сим просящи, Пречистая.
Пророк Аввакум:
Аще мессии подобает приити: Мессиа же Христос есть, беззаконнии, что не веруете Ему? Се прииде, и свидетельствует, яже Той творит: воду вино сотвори, разслабленнаго словом стягну.
Не разумеюще писаний, прельщаетеся вси вы евреи беззаконнии: воистинну бо прииде Христос, и всех просвети, и в вас показа многая знамения, и чудеса, и всуе отрицаетеся истиннаго живота.
Едино дело показах вам, и вси уже дивитеся, взываше иудеем Христос. Вы обрезуете и в субботу человека, рече: Мене же что оклеветаете прочее, воздвигшаго словом разслабленнаго?
Дела сотворих многая, и коего ради дела камением биете Мя? Иудеем Христос, обличая, взываше: еда зане человека здрава всего словом сотворих, не судите на лице человецы.
Во апостолех действуяй, и во пророцех Сам почиваяй с Духом, безначальное рождение Отеческаго естества Христе, языки к познанию возвел еси знаменьми Твоими.
Троице нераздельная Единице, безначальне Отче, Сыне и Душе Святый, во Единице Троица равночестная, сопрестольная, животворящая, несозданный Боже, спасай воспевающыя Тя, и избави от бед и скорбей.
Во чреве Твоем, Бога неописанно вместившая, Богоневесто Дево Мати Чистая, не престай молящи о нас, яко да Тобою избавимся от обстояний, к Тебе бо присно прибегаем.
Пророк Аввакум умныма очима провиде Господи, пришествие Твое, тем и вопияше: от юга приидет Бог, слава силе Твоей, слава снизхождению Твоему.
Ты Господи мой, свет в мир пришел еси, свет святый, обращаяй из мрачна неведения, верою воспевающыя Тя.
Божественных праздников преполовения достигше, совершенною божественною добродетелию обучитися потщимся Богомудрии.
Яко воистинну священное настоящее торжество преполовение: превеликих бо праздников корень, и светится обоюду.
ум архангельский не может разумети Твое неизреченное из Девы и пречистое рождество, Спасе Многомилостиве.
Господи Боже наш, мир даждь нам:
Чудесы украсил еси апостолы Твоя, дивесы возвеличил еси ученики, во всем мире прославив Спасе наш, и дав им Царствие Твое.
Вся просветиша земли концы ученицы, чудесы и ученьми, и различными образы слово проповедавше, Христе Спасе, Царствия Твоего.
Хвалу возсылаем Царствию Твоему, пение же Тебе приносим, нас ради на земли явившемуся, и мир просветившему, и Адама воззвавшему.
Слава Тебе, Отче Святый, Боже нерожденне: слава Тебе, Слове безлетне единородне: слава Тебе, Душе Божественне и сопрестольне, и единосущне Отцу и Сыну.
Бысть чрево Твое святая трапеза, имущая небесный хлеб: от негоже всяк ядый не умирает, якоже рече всех Богородительнице Питатель.
Господи Боже наш, мир даждь нам: Господи Боже наш, стяжи ны: Господи, разве Тебе иного не вемы, имя Твое именуем.
Пожру Ти со гласом хваления Господи, Церковь вопиет Ти, от бесовския крове очищшися, ради милости от ребр Твоих истекшею кровию.
Преполовение Пятдесятницы наста днесь, отсюду Божественныя убо Пасхи, Божественнейшею светлостию озарившееся, отонудуже Утешителевою благодатию сияющее.
Глаголал еси в Храме Христе предстоя, иудейским собором Свою славу открывая, и предъявляя сродство к Родителю.
Буди ми предстательница, и стена нерушимая, от мирских мя соблазнов избавляющая, едина Богородительнице, и божественным светолитием освещающая.
Яко воды морския:
Вся содержай концы, возшел еси Иисусе, и учил еси во святилищи народы слову истины, празднику преполовляющуся, якоже Иоанн вопиет.
Отверзл еси устне Твои Владыко, проповедал еси мирови безлетнаго Отца, и Всесвятаго Духа, сродное обоих храня и по воплощении.
Дело Отчее совершил еси, делы уверил еси словеса Твоя, исцеления совершая Спасе, и знамения, разслабленнаго исправляя, прокаженныя очищая, и мертвыя воскрешая.
Безначальный Сын начало бысть, прием еже по нам вочеловечися, и посреде праздника учаше, глаголя: притецыте ко источнику приснотекущему, жизнь почерпите.
Едино в Троице Божество, Существо триипостасное, несозданное, нераздельное вси славим, Отца, и Сына, и Святаго Духа, яко три сущее, и едино.
Деву по рождестве поем Тя, Деву и Матерь славим Тебе едину, Чистая Богоневесто Отроковице, из Тебе бо воистинну Бог воплотися, обновив нас.
Яко воды морския Человеколюбче, волнами житейскими обуреваюся. Темже яко Иона, тако вопию Ти: возведи от тли живот мой, благоутробне Господи.
Вознесыйся:
Празднику законному преполовляющуся, всех Творче Владыко, к предстоящым глаголал еси Христе Боже: приидите и почерпите воду безсмертия. Темже Тебе припадаем, и верно вопием: щедроты Твоя даруй нам, Ты бо еси источник жизни нашея.
Оляденевшую мою душу прегрешений беззаконьми теченьми Твоих кровей напой, и покажи плодоносну добродетельми: Ты бо рекл еси всем, еже приходити к Тебе, Слове Божий Всесвятый, и воду нетления почерпати, живую же и очищающую грехи, поющих славное и Божественное Твое востание, подая Благий с высоты сшедшую воистинну учеником Твоим Духа крепость, Тебе Бога ведущым: Ты бо еси источник жизни нашея.
Став научает, посреде праздника,
Христос Мессиа среде учителей.
В среду разслабленнаго, праздник преполовения Пятдесятницы празднуем, почести ради великою двою дни празднику, Пасхи, глаголю, и Пятдесятницы, яко обою соединяющу и совокупляющ. Бысть же сий тако: по еже соделати Христу на разслабленном чудо преестественное, иудеи убо о разслабленном соблажняющеся, ибо в субботу содеяся, искаху Его убити. Бежит убо в Галилею, и в тамошних горах пребывая, пятию хлебы и двои рыбу чудодействует, пять тысящ мужей прекорми, разве жен и детей. Потом же кущ потчению наставшу [велик же и той праздник у иудей], во Иерусалим восходит, и обхождаше сокровенно. В преполовении же праздника сего, во святилище входя учаше: святилище же есть Единому Богу обителище, идеже любовь и мир, идеже вера и целомудрие водворяется. Сего ради и святителю Божию служащу Богови, мирну подобает быти и кротку, не крадливу, не льстиву, не сребролюбиву: да прежде Бога в свою душу вселит, потом же и люди по образу и по пути своему счетает. Можется же нарещи и коегождо вернаго душа, святилище преочищенно бывши: идеже бо вселюся в вы и похожду, глаголет Господь. И вси Его учению дивляхуся, завидяще Ему глаголаху: како Сей весть, писанием не научився? Новый бо Адам сый, ведяше якоже и первый он: всякия премудрости бяше преисполнен, и якоже Бог. Паки, роптаху убо вси, и к Его убийству беша вси устремляющеся. Христос же обличения на ня употребляя, яко о субботе убо сварящыяся глаголаше: что Мя ищете убити? Они же глаголаху: беса ли имаши, кто Тя хощет убити? Он же паки к предним простирается: аще о законе сваритеся, глаголя, что на Мя яритеся, зане всего человека в субботу здрава сотворих? Моисею и сия законополагающу разрушати ю, внегда обрезания ради глаголет. Многа убо им о сем беседовав, и показав Себе дателя закону и Отцу равна. И паче в последний день великий праздника, камением бывает метаемь от них, но камень Тому отнюд не коснуся. Егда и мимоходя оттуду, обретает человека от рождения слепа, и очеса ему дарует. Ведомо же, яко три бяху у иудей превелии праздницы. Первый, Пасха, иже убо совершается в первом месяце, воспоминание имея, еже в Чермном мори прехождения. Вторый же, Пятдесятница, еже в пустыни пребывание, по прешествии Чермнаго моря поминаяй: пятдесят бо дний пребываху в пустыни, дондеже закон Моисеов приимут, еще же и за почесть числа седмичнаго, честну у них сущу. Третий же тем праздник, труб и сенниц потчения, поминание творяще скинии, юже во облаце горы видев Моисей, первым древоделем Веселеилом водрузив постави, яже и в седмию сотворяема бяше дний, сношению плодов память имущи, и упокоения пустыннаго. Егда же твориму тому празднику, став Ииисус великим гласом воззва: аще кто жаждет, да грядет ко Мне и пиет. Елма убо во учительстве том Христос Мессию Себе показа, ходатай и примиритель наш быв, и вечнаго Отца Своего. Тоя ради вины настоящий праздник празднующе, и средопятдесятницу именующе, Мессию воспеваем Христа, и честное еже от обою двою великою празднику представляюще. Сего же ради мню и самаряныни по нем празднику празднуется, зане и тамо о Мессии Христе многая сказашася, и о воде и о жажди, якоже зде во евангелисте Иоанне, слепаго паче самаряныни предлежит. Неизчетною милостию Твоею Христе Боже наш, помилуй нас. Аминь.
В пещи Авраамстии отроцы Персидстей, любовию благочестия паче, нежели пламенем опаляеми взываху: благословен еси в храме славы Твоея Господи.
Крепостию Спасе смертную разорь силу, стезю жизни показал еси человеком, благодарно Тебе зовущым благословен еси в храме славы Твоея Господи.
Плоть носяща видяще, не разумеша собори еврейстии Слове Тя Божии: но мы Тебе воспеваем: благословен еси в храме славы Твоея Господи.
Вышняго освященное божественное селение, радуйся! Тобою бо дадеся радость Богородице, вопиющым: благословена Ты в женах еси, Пренепорочная Владычице.
Халдейская пещь:
Плотски потрудился еси, упокоение всех: волею вжадался еси, источниче чудес: воды просил еси, воду жизни Иисусе возвещаяй.
Самаряныни Господи жене беседовал еси, обличая безумие беззаконных евреев: она убо верова Сына быти Божия, сии же отвергошася.
Воду живую истекающую, воду безсмертия, источник присноживущий подати обещал еси, верою Дух Твой приемлющым Спасе, от Отца происходящий.
Пятьми хлебы препитал еси, тысящы алчущих, и насыщения останки, в другия тысящы Спасе умножил еси, показуя славу Твою священным учеником.
Ядый Тело Твое, жив будет во веки, и пияй Кровь Твою, в Тебе пребудет Спасе мой, и Ты в нем пребываеши, и воскресиши его в последнее мгновение.
удивил еси Владыко Твое смотрение, уверив чудесы Божественную власть, недуги изгнал еси, мертвыя воскресил еси, и слепыя просветил еси яко Бог.
Прокаженныя очистил еси, хромыя исправил еси, разслабленныя стягнул еси, кровоточивую исцеливый: шествовал еси по пучине, показав славу Твою священным учеником.
Покланяемся Твоему Господи Пречистому Отцу, и благодати Духа, юже Твоим апостолом Бог сый раздавый, посылая их на проповедь.
Во чреве Твоем вместила еси невместимаго Слова, от Твоих сосец доила еси миру Питателя, на объятии носила еси Содержителя нашего, Богородительнице Чистая.
Халдейская пещь, огнем распалаемая, орошашеся Духом, Божиим предстоянием, отроцы пояху: благословен еси Боже отец наших.
Руце распростер Даниил, львов зияния в рове затче: огненную же силу угасиша, добродетелию препоясавшеся, благочестия рачители отроцы взывающе: благословите вся дела Господня Господа.
Красен из гроба востав, Божества славою украшен, апостолом Твоим Господи явился еси, Духа обещаяся тем послати действо, вопиющым: благословите вся дела Господня Господа.
Умертвив ада яко Бог живоначальнейший, всем источил еси живот вечный, егоже ныне воображают явственнее, светоносных дней сих радости, вопиющым: благословите вся дела Господня Господа.
Лучы, яко Солнце Христе правды явився, миру послал еси апостолы Твоя, носящыя Тебе свет непостижимый, и неведения мглу очищающыя и вопиющыя: благословите вся дела Господня Господа.
Се ныне оскуде яве от Иудина племене князь и вождь: Ты бо Всенепорочная родила еси, прежде обещанное чаяние языков, Христа Бога, Емуже поем: благословите вся дела Господня Господа.
Ангели и небеса, на престоле:
Приидите видите людие, на престоле славы воспеваемаго, от людей беззаконных хулимаго, и видяще пойте в пророцех Мессию предреченнаго.
Ты еси воистинну Христос, в мир сей пришедый, из Негоже спасение и оставление отеческих согрешений: Ты еси воистинну живот, в Тя веровавшым.
Премудрость Божия, преполовившуся празднику, якоже писано есть, во святилищи предста и учаше, яко воистинну Сей бяше Мессиа Христос, Имже спасение.
В субботах Христос, и по вся дни показоваше знамений дела, исцеляя сущыя в недузех различных: но прельщеннии людие яростию распыхахуся.
Разслабленнаго, глаголет, в летех же мнозех лежащаго, в субботу Сей исцели, и преступи закон, иудеи Христа горько укоряху.
Не Моисей ли вам закон давый, повелевает обрезатися, и в субботу мужа обрезуете, да не како закон отеческий разорится, Христос иудеем глаголаше.
Неблагодарни всегда в пустыни жившии, Благодетеля завистию прогневаху, хуляще, движуще неправедныя языки, тщетным поучающеся.
Благословим Отца, и Сына, и Святаго Духа, Господа.
Един Бог убо Троица, Отцу не преступившу в сыновство, ниже Сыну преложшуся во исхождение: но свойтвенная и обоя, Свет Бога, три прославляю во век.
Како родила еси, рцы, от Отца безлетно просиявшаго, и со Святым Духом воспеваемаго? Или яко весть един благоволивый из Тебе родитися, Богородице.
Хвалим, благословим:
Ангели и небеса на престоле славы седящаго, и яко Бога непрестанно славимаго, благословите, пойте и превозносите во вся веки.
Камень нерукосечный от несекомыя горы Тебе Дево, краеугольный отсечеся Христос, совокупивый разстоящаяся естества тем веселящеся, Тя Богородице величаем.
Новому и чистому жительству, от Христа научившеся, сие даже до конца сохранити полезно вси потщимся яко да Святаго Духа пришествие восприимем.
Ты мое смертное Жизнодавче, обложением безсмертия, и нетления благодатию облек Спасе, совоскресил еси, и Отцу привел еси, временную мою разрушив брань.
В небесное паки житие звани бывше, ходатайства силою истощившагося даже и до рабия образа, и нас вознесшаго, Сего достойно возвеличим.
Яко корень, источник и вину нетления, Тебе Дево вси вернии уведевше, похвалами почитаем: Ты бо ипостасное безсмертие нам источила еси.
Чужде матерем девство:
Празднику преполовляющуся иудейскому, возшел еси Спасе мой во святилище Твое, и научал еси всех чудяхуся же иудее, и откуду Сей весть писмена не научився, глаголаху.
Исцеления дарований Избавитель мой источая, сотворяше чудеса и знамения, прогоня недуги, целя немощствующыя: но иудее неистовствовахуся множеством чудес Его.
Непокоривыя иудеи Избавитель мой обличая, вопияше: не судите на лице, но праведен суд судите: ибо закон и в субботу обрезоватися повелевает всякому человеку.
Большая чудес учеником Твоим Спасе, якоже обещав подал еси, послав в языки проповедати славу Твою: они же мирови проповедаху Твое Воскресение, благодать и воплощение.
Аще человека обрезуете в субботу, да не како разорится закон: ныне на Мя что гневаетеся, яко человека всего здрава сотворих словом? по плоти вы судите, глаголет иудеем Христос.
Сухую исцеливый руку словом, изсохшую древле землю моего сердца, исцелив Слове, покажи мя плодоносна, да соделаю и аз Спасе, плоды в покаянии тепле.
Прокаженное мое сердце очистив, и души моея Слове очи просветивый, на одре болезни мя лежаща исправи, якоже разслабленнаго возставил еси на одре лежащаго.
Чужде есть беззаконным славити безначальную Троицу, Отца, и Сына же, и Святаго Духа, несозданное вседержание, Имже весь мир создася державою крепости Ея.
Вместила еси во чреве Твоем Дево Мати, единаго от Троицы Христа Жизнодавца, Егоже поет вся тварь, и трепещут горнии престоли: Того моли Всеблаженная, спасти душы нашя.
Чужде матерем девство, и странно девам деторождение: на Тебе Богородице, обоя устроишася. Тем Тя вся племена земная непрестанно величаем.
Чашу имеяй неистощимых даров, даждь ми почерпсти воду во оставление грехов, яко содержимь есмь жаждею, Благоутробне едине Щедре.
Премудрость, и сила, Отчее сияние, Слово присносущное и Сын Божий, во святилище прииде плотию, и учаше иудейския люди, жестокия и неблагодарныя, и удивляхуся премудрости богатству, вопиюще: откуду весть писмена, ни от когоже учився? 
Книжником затыкаше уста, иудеи обличаше Мессиа Господь, вопия к ним: не на лице законопреступницы, яко неправеднии судите, в субботу бо Аз разслабленнаго воздвигнух. Темже Господь субботы есмь и закона, что ищете Мене убити, умершыя воздвигшаго?
Навуфеа камением побиша, лютии и законопреступнии, иудейское собрание неблагодарное: Исаию же пилою древяною растроша, в кал мудраго Иеремию ввергоша, Господа же на Крест вознесше взываху: храм разоряяй, спаси Себе, и уверуем.
Просветившеся братие, Воскресением Спаса Христа, и достигше преполовения праздника Владычня, приискренно сохраним заповеди Божия, да достойни будем и Вознесение праздновати, и пришествие получити Святаго Духа.
Павел и Варнава прибегоста во грады Ликаонския:
Бог же Царь наш прежде века, содела спасение посреде земли.
В преполовение Пятдесятницы:
же дни поем. Светися: и до отдания. 
Ядый Мою Плоть, и пияй Мою Кровь, во Мне пребывает, и Аз в нем, рече Господь. Аллилуиа, 
Званный свыше:
Предразоривый державу смерти Христе, смертию Твоею, жизнь подал еси человеком, в славном востании Твоем, совоздвигнувый род человеческий, снизхождением Твоим. Темже благодарственную хвалу Тебе поем, праздник празднующе тридневнаго и светоноснаго Твоего Воскресения, воньже преполовение всечестных ныне дний нам всем просия, Иисусе Жизнодавче, Благодетелю душ наших.
Прежде честнаго Креста Твоего, и страсти, чудес преславная совершаяй в людех, якоже писано есть посреде праздника законнаго стал еси Христе Всесильне, и всем возопил еси: аще кто жаждет, ко Мне самохотне да приходит, и воды Божественныя пиво да почерпет, и жизненныя воды: жизни бо воду и силы премудрости Аз всем подаю, яко хотя человеком уподобихся, яко Человеколюбец.
Яко на одре мя лежаща болезни, согрешений моих, Христе Многомилостиве, и разслаблена удесы, яко за великую Человеколюбия пучину, человек волею быв, ныне невидимо мя якоже разслабленнаго воздвигни, и стезями Божественных заповедей Твоих тещи благопоспеши: иже прежде страсти, людем Спасе еврейским, чудес множествы предстоя, яко Бог сый волею страждеши плотию.
Егда пришел еси во святилище Христе Боже, преполовившуся празднику, тогда люди учил еси, вопия: веруяй в Мя, аще и умрет, жив будет. Иудее распыхахуся, с фарисеи и саддукеи и книжники, глаголюще: кто есть Сей, Иже глаголет хулы? не помышляюще, яко Ты еси прежде всех век, со Отцем и Духом славимый: Боже наш, слава Тебе.
Страстию Твоею Христе, омрачивый солнце, и светом Твоего Воскресения, просветивый всяческая, приими нашу вечернюю песнь Человеколюбче.
Во всю землю изыде вещание ваше святии апостоли, идольскую прелесть разористе, Богоразумие проповедавше: сей добрый подвиг ваш есть блаженнии. Темже поем и славословим вашя памяти.
Мученицы Твои Господи, верою утверждшеся, надеждею укрепившеся, любовию Креста Твоего душевно соединившеся, вражие мучительство разрушиша, и улучивше венцы, со безплотными молятся о душах наших.
Преполовившуся празднику, славим посреде земли спасение Соделавшаго. Посреде убо двою разбойнику, Живот на Древе висяше, и хулящему убо молчаше, верующему же вопияше: днесь со Мною будеши в раи. Сниде во гроб, плени ада, и воскресе тридневен, спасаяй душы нашя.
Вся человеческая восприим, вся наша присвоив, на Кресте пригвоздитися благоволил еси Творче мой, смерть изволивый претерпети яко Человек, да человечество от смерти избавиши яко Бог. Темже яко Жизнодавцу вопием Ти: слава Христе Воскресению Твоему.
Апостол Твоих память Господи, уяснил еси яко Всесилен, зане укрепил еси их, страсти Твоя подражати: победиша мужески велиарову силу, темже и прияша исцелений дарования. Тех молитвами Человеколюбче, мир подаждь людем Твоим.
Облекшеся во всеоружие Христово, и одеявшеся во оружие веры, ополчения вражия мужески низложисте: усердно бо надеждею жизни, претерпесте вся мучителей прещения же и раны. Темже и венцы приясте, мученицы Христовы, терпеливодушнии.
Пророцы проповедаша, апостоли научиша, мученицы исповедаша, и мы веровахом, Богородицу тя воистинну святую. Темже и величаем Рождество Твое несказанное.
Премудрости слова:
Стоя посреде святилища, преполовляющуся божественно празднику, жаждай, взывал еси, да грядет ко Мне и пиет: пияй бо от сея Божественныя Моея воды, реки из чрева источит велений Моих, а иже верует в Мя, посланнаго от Божественнаго Родителя, со Мною прославится. Сего ради вопием Ти: слава Тебе Христе Боже, яко богатно излиял еси воды Твоего человеколюбия рабом Твоим.
Во свете Твоем Владыко, узрим свет Человеколюбче: воскресл бо еси из мертвых, спасение роду человеческому даруяй, да Тя тварь вся славословит единаго безгрешнаго, помилуй нас.
Христовы заповеди непорочно сохраншии святии апостоли, туне приясте, туне подаваете, исцеляюще страсти душ и телес наших. Темже имуще дерзновение, Того молите, помиловатися душам нашым.
Яко светила в мире сияете, и по смерти святии мученицы, подвигом добрым подвизавшеся. Темже имуще дерзновение, Христа молите, помиловатися душам нашым.
Господи, прежде честнаго Твоего Креста, празднику преполовившуся, во святилище вшел еси, иудеи со дерзновением учя, Моисеем и в законе Тобою законоположенным, ужасающеся же Христе Твоея премудрости неизреченному таинству, еже на Тя роптанию в себе завистию поучахуся: како Сей весть писмена не учився? Не ведяще Тебе Спаса душ наших.
Велий еси Царю, и велия Твоя держава: вельми бо обнищав, великих дарований вселенную исполнил еси.
Стал еси в храме источая Твоя струи, празднику преполовившуся, и напаяя жаждущыя Божественною Благодатию, благоутробне.
Бог же Царь наш прежде века:
Спасти мя восхотев, воплотился еси преславно от Девы неискусобрачныя, и посреде храма Твоего благодать мне источил еси.
Преполовившуся празднику прежде страсти, и славнаго Воскресния Твоего Господи, был еси учя Блаже во святилищи непокоривыя иудеи, и фарисеи, и книжники, и вопия к ним: жаждай да грядет ко Мне и пиет: веруяй в Мя, воды жизни Духа Божественнаго реки потекут от чрева его: о неизреченныя премудрости Твоего хваления! Иже вся исполняяй Боже наш, слава Тебе.
Радуйся:
Явися светоявленное и красное, Спасова Воскресния днесь преполовение всесвятое, яко полудне светлое, уясняющее мир Божественными благодатьми Христова востания, осиявающее чудеса нетления, облиставает знамения, и показует на высоту Вознесение, являет многорачительное Духа пришествие, Пятьдесятницы всечестныя светлейшее торжество. Темже и подает душам нашым мир и велию милость.
Яко Божественныя славы река, празднику ныне преполовившуся, Господь струи благоутробия всем подавая, вопиет: жаждай да грядет ко Мне, и пиет тепле. Источник бо сострадания, и милости пучина Сам сый, источает мирови оставление, омывает прегрешения, и очищает недуги: спасает Воскресние Его празднующих, покрывает любовию почитающих еже со славою Вознесение Его, и подает душам нашым мир и велию милость.
Посреде святилища став, неописанный Бог же и Господь: Бог бо бяше естеством, аще и нас ради вочеловечився, описан явися телом, всем источаше животочныя глаголы, всем глаголя: душы очистите, и зноя страстей охладите, да не како лишатся пития человецы. Божественную бо благодать дарую, безсмертнаго и лучшаго и вышняго Царствия, сопричаститися Мне Создателю, и прославитися.
Празднику преполовляющуся Твоего Христе Воскресения, и Божественнаго пришествия Святаго Твоего Духа, сшедшеся чудес Твоих воспеваем таинства: воньже низпосли нам велию милость.
Древо преслушания мирови смерть возрасти, древо же Креста живот и нетление. Темже Тебе покланяемся распеншемуся Господу, да знаменается на нас свет лица твоего Господи.
Твоим Крестом Христе Спасе, смерти держава разрушися, и диаволя прелесть упразднися: род же человеческий верою спасаемый, песнь Тебе всегда приносит.
Велия Креста Твоего Господи сила: водрузи бо ся на месте, и действует в мире, и показа от рыбарей апостолы, и от язык мученики, да молятся о душах наших.
Преполовившуся празднику, прежде страсти и славнаго Воскресния Твоего Господи, был еси учя Блаже во святилищи непокоривыя иудеи, и фарисеи, и книжники, и вопия к ним: жаждай да грядет ко Мне и пиет, веруяй в Мя, воды жизни, Духа Божественнаго реки потекут от чрева его. О неизреченныя премудрости Твоего хваления! Иже вся исполняяй Боже наш, слава Тебе.
Крест и смерть пострадати изволивый, среди твари сей водрузил еси: егда благоволил еси Спасе, тело Твое пригвоздити, тогда и солнце лучы скры. Сия и разбойник зря, на Кресте Тя воспе: помяни мя, вопия, Спасе, и веровав прият рай.
Возносите Господа Бога нашего:
Непостижимое распятия, и несказанное востания Богословим вернии таинство неизреченное: днесь бо смерть и ад упразднися, род же человеческий в нетление облечеся. Темже благодаряще вопием Ти: слава Христе востанию Твоему.
Благодушное терпения вашего, победи козни злоначальнаго врага, страстотерпцы всехвальнии. Сего ради вечнаго сподобистеся блаженства: но молитеся Господеви, христолюбивых людей спасти стадо, мученицы суще истины.
Жезл силы стяжавшии Крест Сына Твоего, Богородице, тем низлагаем врагов шатания, любовию Тя непрестанно величающе.
Премудрости воду и жизни источая мирови, всех Спасе призываеши, почерпсти спасения воды. Божественный бо закон Твой приим человек, в себе угашает прелести углие. Отонудуже во веки не вжаждет, ни престанет насыщения Твоего, Владыко Царю Пренебесный. Сего ради славим державу Твою Христе Боже, прегрешений оставление просяще, послати богатно рабом Твоим.
Завистию сладости изгнан бых, падением падый лютым: но не презрел еси Владыко, восприим мене ради еже по мне распятие, и спасаеши мя, в славу вводиши мя, Избавителю мой, слава Тебе.
Святых страстотерпцев память, приидите людие вси почтим, яко позор бывше ангелом и человеком, победы венец от Христа прияша, и молятся о душах наших.
Преполовившуся празднику Пасхи, в храм вшел еси святилищный Спасе наш, и став посреде народа, учил еси тех со дерзновением, и глаголал еси: Аз есмь свет мира, в след Мене идый не имать ходити во тме, но имети будет свет безсмертныя жизни.
Весь с Богом Слове Ты сый, погибающа мя хотя изъяти прегрешений, соединяешися мне Человеколюбче.
Помяни сонм Твой:
Преста сень: се бо Мессиа посреде праздника, благодать якоже другую денницу облиста.
Приидите благопокориво, животныя воды пити возжелевшии, вопияше Спас мой, и пийте благодать, божественно веселящеся.
Очистим помышлений сокровища, и душевная сияния уясним, и Жизнь узрим Христа во святилище пришедша премножеством благости, да врага победит, и спасет род наш, страстию Креста и Воскресения. К немуже возопиим: непостижиме Господи, слава Тебе.
Творец всех и жизни Податель, Отцу Божественному соприсносущное Слово, волею от Девы плоть приим, быв Человек, неизреченныя премудрости, яко Благ всем источи учения.
Празднику преполовившуся иудейскому Христе, во святилищи предстал еси, закону Владыка, учя властию, и книжники обличая, якоже писано есть, и устрашая премудростию словес Твоих, и чудес показаньми.
Податель премудрости, и добрых излиятель, изливаяй Божественныя струи от источника приснотекущаго, приидите ко Мне, зовет, воду жизни жаждущии почерпите, и реки из чрева вашего, глаголет, дарований Божественных потекут.
Пятдесятницы наста дней преполовение, в немже Христос обнажив маловидно Божественную силу, разслабленнаго стягну словом, того от одра возставив, и Боголепно чудотворя в зданном теле, человеком дарова вечный живот, и велию милость.
Како не дивимся, Богомужному Рождеству Твоему Пречестная? Искушения бо мужескаго не приемши Всенепорочная, родила еси без отца Сына плотию, прежде век от Отца рожденнаго без матере: никакоже претерпевшаго изменения, или смешения, или разделения, но обою существу свойство цело сохраншаго. Темже Мати Дево Владычице, Того моли спастися душам, православно Богородицу исповедающих Тя.
Просветишася всяческая, Воскресением Твоим Господи, и рай паки отверзеся, вся же тварь восхваляющи Тя, песнь Тебе всегда приносит.
Ибо утверди вселенную:
Славлю Отца и Сына силу, и Духа Святаго пою власть, нераздельное, несозданное Божество, Троицу Единосущную, царствующую в век века.
Дому Твоему подобает святыня:
Во святилище пришел еси Премудросте Божия, преполовляющуся празднику, учя и обличая непокоривыя иудеи, фарисеи и книжники, и вопия со дерзновением к ним: жаждай да грядет ко Мне, и пиет воду животную. И не вжаждет в век. веруяй Моей благости, реки потекут из чрева его жизни вечныя. О благости и благоутробия Твоего Христе Боже наш, слава Тебе.
Христос от мертвых воста, начаток усопших, перворожден твари, и Содетель всех бывших, истлевшее естество рода нашего в Себе Самом обнови: не ктому смерте обладаеши, ибо всех Владыка державу твою разруши.
Плотию смерти вкусивый Господи, горесть смерти пресекл еси востанием Твоим, и человека на ню укрепивый, первыя клятвы одоление призывая: защитниче жизни нашея, Христе Боже, слава Тебе.
Тя ходатайствовавшую спасение рода нашего воспеваем Богородице Дево: плотию бо от Тебе восприятою Сын Твой, и Бог наш, Крестом восприим страсть, избави нас от тли, яко Человеколюбец.
Премудрости:
Празднику преполовившуся законному, был еси учя Спасе мой во святилищи, и обличая безумие неверных евреев, и вопия к народом Божественным гласом, яко Человеколюбец: жаждай, взывал еси, да грядет ко Мне и пиет. темже обещал еси верующым подати веселия воды от источника нетленнаго. Сего ради вопием Ти: низпосли Христе Боже Духа Твоего Святаго, и спаси нас, яко един еси Многомилостивый.
Приидите вси языцы, уразумейте страшныя тайны силу: Христос бо Спас наш, еже в начале Слово, распятся нас ради, и волею погребеся, и воскресе из мертвых, еже спасти всяческая, Тому поклонимся.
Радости вся исполнишася, Воскресения искус приимшя. Мариа бо Магдалина ко гробу прииде, и обрете ангела на камени седяща, ризами блистающася, и глаголюща: что ищете Живаго с мертвыми? Несть зде, но воста, якоже рече, предваряя вы в Галилеи.
Во свете Твоем Владыко, узрим свет Человеколюбче: воскресл бо еси из мертвых, спасение роду человеческому даруяй, да Тя вся тварь славословит единаго безгрешнаго: помилуй нас.
Просветившеся братие Воскресением Спаса Христа, и достигше преполовения праздника Владычня, приискренно сохраним заповеди Божия, да достойни будем и Вознесение праздновати, и пришествие получити Святаго Духа.
Текущий источник Твоея премудрости, воду духовную источает, юже пиюще, догмат Божественных исполняемся.
Уязвляшеся лютый еврейский род воистинну, слыша Тя Слове, научающа народы спасительным учением.
Бог же Царь наш, прежде века:
Пришел еси Содетелю на Сион, и стал еси посреде людей Твоих, и людем дал еси благодать спасительную.
Господи, прежде честнаго Твоего Креста, празднику преполовившуся, во святилище вшел еси, иудеи со дерзновением учя, Моисеем и в законе Тобою законоположенным. Ужасающеся же Христе Твоея премудрости неизреченному таинству, еже на Тя роптанию в себе завистию поучахуся. Како Сей весть писмена не учився? Не ведяще Тебе Спаса душ наших.
Возложи Ирод царь руце:
Рече Господь к веровавшым ему иудеом
Животворящему Твоему Кресту: Древа преслушания: Врата адова сокрушил еси Господи: Приидите воспоим людие:
При студенце Иаковли:
Безсеменно зачала еси, и родила еси неизреченно, Низложившаго сильныя от престол, и Вознесшаго смиренныя, и Воздвигшаго рог помазанных Своих, славящих Христов Крест и погребение, и славное воскресение. Темже Тя Богородице, ходатаицу толиких благ, немолчными песньми ублажаем, яко молящуюся присно спастися душам нашым.
Из безначальна Отца Сын безлетно, низхождения ради и спасения человеков, Бог Человек бысть, да подаст первозданному ныне рай: тогда и все естество избавится от прелести змиевы, и образ падший спасет, яко благопременитель. Отонудуже Матерь содела Невестородицу чистую яко нескверну, Юже яко агкиру вси и пристанище ублажаем.
Воплощенна Создателя всех, имела еси во утробе Твоей Богоблаженная, вообразившаго человека, прежде падшаго преступлением змииным: Бога бо родила еси Сего несказанно нам, и тления свободила еси естество все обветшавшее, Рождеством твоим. Темже поем и славим твою благодать Дево Безневестная: молитися не престай, спастися душам нашым.
Лицу Твоему помолятся:
Да Твоея всем множество милости, и благости открыеши нам неопределимую пучину, грехи рабов Твоих вся заглади: имаши бо Всенепорочная, яко Мати сущи Божия, власть создания, и водиши вся, яко хощеши, силою Твоею. Ибо благодать Духа Святаго, яве всельшаяся в Тя, содействует ти во всем присно, всеблаженнейшая.
Егда явился еси во плоти:
Преполовившуся празднику, учащу ти Спасе, глаголаху иудее: откуду Сей весть писмена не учився? Не разумеюще, яко Ты еси Премудрость устроившая мир, слава Тебе.
Светлую воскресния проповедь:
Преполовившуся празднику:
Животворящему Твоему Кресту, непрестанно кланяющеся Христе Боже, тридневное воскресение Твое славим: тем бо обновил еси истлевшее человеческое естество Всесильне, и иже на Небеса восход обновил еси нам, яко Един Благ и Человеколюбец.
Древа преслушания запрещение разрешил еси Спасе, на древе крестнем волею пригвоздився, и во ад сошед Сильне, смертныя узы яко Бог растерзал еси. Темже кланяемся еже из мертвых Твоему воскресению, радостию вопиюще: всесильне Господи, слава Тебе.
Врата адова сокрушил еси Господи, и твоею смертию смертное царство разрушил еси, род же человеческий от тления свободил еси, живот и нетление миру даровав, и велию милость.
Приидите воспоим людие, Спасово тридневное востание, имже избавихомся адовых нерешимых уз, и нетление и жизнь вси восприяхом, зовуще: распныйся, и погребыйся, и воскресый, спаси ны воскресением Твоим, Едине Человеколюбче.
Господи, возшед на Крест:
Наста преполовение дней: Слыша и возвеселися: Приближися Божественнаго:
На источник пришел еси, Источниче чудес, в шестый час, Евин уловити плод: Ева бо в той изыде из рая, прелестию змиевою. Приближи бо ся самаряныня почерпсти воду, юже видев рече спас: даждь ми воду пити, и аз воды текущия насыщу тя. И во град текши целомудренная, народом возвести абие: приидите видите Христа Господа, Спаса душ наших.
На студенец яко прииде Господь, самаряныня моляше Благоутробнаго: подаждь ми воду веры, и прииму купельныя воды, радование и избавление. Животодавче Господи, слава Тебе.
Собезначальный и соприсносущный Сын и Слово Отчее, на источник прииде, источник исцелений, и жена от самарии прииде почерпсти воду, юже видев рече Спас: даждь ми воду пити, и шедши пригласи твоего мужа. Она же яко человеку глаголющи, а не Богу, утаити тщашеся, глаголаше: не имам мужа. И Учитель к ней: истину рекла еси, не имам мужа: пять бо имела еси, и ныне егоже имаши, несть твой муж. Она же о глаголе удивившися, и во град текши, народом вопияше, глаголющи: приидите видите Христа, иже дарует мирови велию милость.
При студенце иаковли обрет Иисус самаряныню, просит воду от нея, облаками покрываяй землю. О чудесе! Иже Херувимы носимый, блуднице жене беседоваше, воды прося, иже на водах землю повесивый, воды иский, иже источники и езера вод изливаяй, хотя привлещи сию воистинну, уловляему от сопостата врага, и напоити ю водою живою, палимую в безместиих люте, яко Един Благоутробный и Человеколюбец.
Иже Тебе ради, богоотец пророк Давид, песненно о Тебе провозгласи, величия Тебе сотворшему: предста Царица одесную Тебе. Тя бо Матерь ходатаицу живота показа, без отца из тебе вочеловечитися благоволивый Бог: да свой паки обновит образ, истлевший страстьми, и заблуждшее горохищное обрет овча, на рамо восприим, ко Отцу принесет, и Своему хотению, с Небесными совокупит силами, и спасет Богородице мир, Христос имеяй велию и богатую милость.
Да радуется днесь светло небо и земля, зане Христос явися воплощаемь яко человек, да Адама измет от клятвы всеродныя, и удивляется чудесы самарию пришед: жене же предста воды прося, облаки водами одеваяй. Темже вси вернии покланяемся нас ради волею обнищавшему, благоутробным советом.
Господи возшед на крест, прадеднюю нашу клятву потребил еси, и сошед во ад, яже от века узники свободил еси, нетление даруя человеческому роду. Сего ради поюще славим животворящее и спасительное Твое востание.
Егда явился еси во плоти Христе Боже, за неизреченное смотрение, слышавши самаряныня слово Тебе человеколюбца, остави почерпало у студенца, и тече глаголющи сущым во граде: приидите видите сердцеведца, еда сей есть чаемый Христос, имеяй велию милость?
Светлую воскресния:
Преполовившуся празднику, жаждущую душу мою благочестия напой водами, яко всем Спасе возопил еси: жаждай да грядет ко мне, и да пиет. Источниче жизни нашея Христе Боже, слава Тебе.
Светлую воскресния проповедь, от Ангела уведевше Господни ученицы, и прадеднее осуждение отвергше, апостолом хвалящеся глаголаху: испровержеся смерть, воскресе Христос Бог, даруяй мирови велию милость.
Воззревше на гробный вход, и пламене Ангельскаго не терпяще мироносицы, с трепетом дивляхуся глаголюще: еда украдеся, отверзый разбойнику рай? Еда ли воста, иже и прежде страсти проповедавый востание? Воистинну воскресе Христос, сущым во аде подая живот и воскресние.
Скоро предвари:
Воскресл еси яко безсмертный, от гроба Спасе, совоздвигл еси мир Твой силою Твоею Христе Боже наш, сокрушил еси в крепости смерти державу, показал милостиве воскресние всем. Темже Тя и славим Едине Человеколюбче.
Еже от века утаеное, и Ангелом несведомое таинство, Тобою Богородице сущым на земли явися Бог, в неслитном соединении воплощаемь, и Крест волею нас ради восприим, имже воскресив первозданнаго, спасе от смерти душы нашя.
Удивися Иосиф:
С горних высот сшед Гавриил, и к каменю приступль, идеже Камень жизни, белоносяй взываше к плачущым: престаните вы от рыдания вопля, имеющыя и ныне милостивное: Егоже бо ищете плачуще, дерзайте, яко воистинну востал есть. Темже возопийте апостолом, яко воскресе Господь.
Вольным твоим советом Крест претерпел еси Спасе, и во гробе нове положиша Тя человецы смертнии, словом концы составльшаго. Темже связан бысть чуждий, смерть люто пленяшеся, и сущии во аде вси взываху живоносному востанию Твоему: Христос воскресе, Жизнодавец пребываяй во веки.
Удивися Иосиф, еже паче естества зря, и внимаше мыслию иже на руно дождь, в безсеменном зачатии Твоем Богородице, Купину огнем неопалимую, Жезл Ааронов прозябший, и свидетельствуя обручник Твой и хранитель, священником взываше: Дева раждает, и по рождестве паки Девою пребывает.
Блажени непорочнии:
Яже Твоего преславнаго востания, предтекшыя мироносицы, апостолом проповедаху Христе, яко воскресл еси яко Бог, подаяй мирови велию милость.
От юности моея мнози борют мя страсти, но Сам мя заступи, и спаси Спасе мой.
Ненавидящии Сиона, посрамитеся от Господа: яко трава бо огнем будете изсохше.
Святым Духом всяка душа живится и чистотою возвышается, светлеется Троическим единством священнотайне.
Воззвах Тебе Господи тепле из глубины души моея, и мне да будут на послушание Божественная Твоя ушеса.
На Господа надежду всяк кто стяжав, вышший есть их скорбящих.
Святым Духом точатся благодатныя струи, напаяюще всяку тварь ко оживлению.
Сердце мое к Тебе, Слове, да возвысится, и да ничтоже усладит мя от мирских красот на слабость.
К матери своей якоже имать кто любовь, ко Господу тепльше люблением должни есмы.
Святым Духом, боговедения богатство, зрения, и премудрости: вся бо в сем отеческая веления Слово открывает.
Воскресни Господи, помози нам, и избави нас имене Твоего ради.
Боже ушима нашима услышахом:
Всякое дыхание да хвалит Господа.
Хвалите Бога во святых Его:
Во едину от суббот: Воскресение Христово:
Языцы восплещите, евреи восплачите, животодавец бо Христос, узы адовы расторже, и мертвыя воскреси, и недуги исцели словом: сей есть Бог наш, давый жизнь верующым во имя Его.
Чудо показал еси, воду в вино прешедшую, во Египте реки преложивый Владыко в кровь, и мертвыя воскресил еси, знамение сие второе скончав. Слава Спасе, несказанному Твоему совету: слава истощанию Твоему, имже обновил еси нас.
Струя приснотекущая сый Господи жизни истинныя, ты еси воскресение наше, хотя трудился еси Спасе мой, и волею вжадался еси, законом естества повинуяся, и в сихарь шед плотию, воды просил еси у самаряныни пити.
Едина вместила еси зиждителя Твоего, Богородительнице, во чреве, и плотию родила еси неизреченно, и Дева пребыла еси, ничтоже девству осквернившуся. Сего Чистая яко Сына Твоего и Бога, непрестанно моли о стаде Твоем присно.
Поразивый Египта, и фараона мучителя погубивый в мори, люди спасл еси из работы Моисейски поющыя песнь победную: яко прославися.
Погребенный воста, собою воздвиже род человеческий: да радуется тварь вся и мысленнии днесь облацы да кропят правду яве.
Крест вольный плотию приим, тридневен воскресл от мертвых, адова сокровища живоначальниче Господи истощив, и извед окованныя душы.
Зраком блистающася мироносицы видевше Ангела, страхом бежаша от гроба: Христово же востание уведевше, и возвестити тщатся учеником.
Покрываяй водами превыспренняя Господи, вода жизни сый, самаряныни, просящей Твоея честныя воды, подал еси разумевшей благоутробие Твое.
О Троице, верою Тя чистою славящих, Отче, Сыне и Душе, яко Творец всех спасай, и очищение даруй нам грехов, яко Преблагий.
Радуйся, Престоле огненный. Радуйся, свещниче всезлатый. Радуйся, света облаче. Радуйся, палато Слова, и умная трапезо, хлеб жизни достойно Христа носившая.
утвердися сердце мое:
Не иже на лице суд судите иудее: Христос бо прииде, Егоже нарицаху пророцы, от Сиона грядуща, и мир взывающа.
Аще и словесем не веруете иудее, делом веруйте Владыки: что прельщаетеся отметающеся Святаго, Егоже писа в законе Моисей?
Един от Троицы сый быв, плоть виделся еси не преложь Господи существа, ниже опалив рождшия нетленное чрево, Бог сый весь и огнь.
утвердися сердце мое в Господе, дающем молитву молящемуся, яко лук сильных изнеможе, и немощствующии препоясашася силою.
Волею на древо вознеслся еси Слове, и зрящее распадахуся камение, и тварь преклоняшеся вся, и мертвии из гробов, якоже от сна востаху.
С душею Тя пришедша ко аду Слове, видевше вся душы праведных, от вечных уз отрешахуся, песнословяще яже паче ума силу твою.
Что чудитеся? что во гробе вы ищете с миром жены, Владыку? Воста, и мир совоздвиже, Ангел блистаяйся мироносицам вещаше.
Жизнь сый Господи, и источник безсмертия, сел еси при источнице щедре, и твоих премудрых вод исполнил еси самаряныню просящую, и поющую Тя.
Един над всеми в Троице Бог поется, Отец и Сын и Божественный Дух, егоже страхом славят небеснии чинове, ясно вопиюще: свят, свят, свят еси Господи.
Несказанно заченши во утробе Твоей всех Бога, Дево Мати, паче мысли и слова родила еси, пребывши Дева яко прежде рождества, Богоневесто.
Да радуется небо, да ликовствуют земная, яко Христос от Девы явився яко человек, избави из истления все человечество Своею смертию: чудесы же возсиявый жене самаряныне воды просящей, подает источник исцелений, яко един безсмертен.
Премудрости подателю и Владыко, празднику законному предстал еси, во святилищи сед учил еси, глаголя сице всем: грядите жаждущии, пийте воду, юже Аз ныне подаю, еюже жизни от Бога и пищи насладитеся вси человецы.
Аще Мессии подобает приити, Мессиа же Христос есть беззаконнии, что не веруете Ему? Се прииде, и свидетельствует, яже Той творит: воду вино сотвори разслабленнаго словом стягну.
Не разумеюще писаний прельщаетеся вси вы, евреи беззаконнии: воистинну бо прииде Христос и всех просвети, и в вас показа многая знамения и чудеса и всуе отрицаетеся истиннаго живота.
Едино дело показах вам, и вси уже дивитеся, взываше иудеом Христос. Вы обрезуете и в субботу человека, рече: Мене же что оклеветаете прочее, воздвигшаго словом разслабленнаго?
Дела сотворих многая, и коего ради дела камением биете Мя, иудеом Христос обличая взываше? Еда зане человека здрава всего словом сотворих? Не судите на лице человецы.
услышах Боже слух Твой, и убояхся, разумех дела Твоя, и ужасохся, Господи: яко Твоего хваления исполнь земля.
Небеса да веселятся, да празднует тварь вся, воста Господь, и явися всем премудрым апостолом Своим.
Пожерта бысть смерте твоя сила, Христу умершу, мертвии яко от чертогов, востанием сего от гробов изыдоша.
Что рыдаете, о жены? Что с миры ищете безсмертнаго? Воста, якоже рече, мироносицам глагола ангел.
Самаряныни Господи, просившей подал еси воду, ведение державы Твоея: темже во веки не вжаждет воспевающи Тя.
О Троице пресущная, Отче, и Слове, и Божественный Душе, единосильне, собезначальне! Спаси нас всех верою воспевающих Тя.
Неопалимую Купину Тя законоположитель, зряше древле, Даниил же Гору Святую смотряше, едина Дево Мати Владычице.
Господи Боже наш, мир:
Чудесы украсил еси апостолы твоя, дивесы возвеличил еси ученики, во всем мире прославив Спасе наш, и дав им Царствие Твое.
Бысть Чрево Твое Святая Трапеза, имущая Небесный Хлеб: от Негоже всяк ядый не умирает, якоже рече всех Богородительнице, Питатель.
Возсияй ми Господи свет повелений твоих, яко к тебе дух мой утренюет, и поет тя: ты бо еси Бог наш, и к Тебе прибегаю Царю мира.
Гроб твой святый достигше уранше мироносицы, блистающася видеша юношу и ужасошася, Твоему научившеся востанию Христе.
Смерть умертвися, ад пленися, сущии во узах свободишася Христовым воскресением, возрадуимся и руками восплещим, празднующе светло.
Апостоли взыграйте, и Ангели ликуйте, земнороднии вси возрадуйтеся: Господь воскресе, тля испровержеся, и печаль преста, и ликовствует Адам.
Источник сый Господи жизни, воду оставления и разумения даровал еси, жене просившей древле самаряныне. Темже воспеваем неизреченныя щедроты Твоя.
Единицу Триипостасную, Троицу Единосущную, Отца, Слова, и Духа Святаго, нераздельна естеством Бога Единаго почитаем, Творца и Господа и Владыку всех.
Тя дверь непроходимую, и село невозделанное и ковчег манну носящий, и ручку, и свещник, и кадильницу невещественнаго Угля, именуем Чистая.
Вся содержай концы, возшел еси Иисусе, и учил еси во святилищи народы слову истины, празднику преполовившуся, якоже Иоанн вопиет.
Дело Отчее совершил еси, делы уверил еси словеса Твоя, исцеления совершая Спасе и знамения: разслабленнаго исправляя, прокаженныя очищая: и мертвыя воскрешая.
Безначальный Сын начало бысть, прием еже по нам вочеловечися, и посреде праздника учаше, глаголя: притецыте ко Источнику Приснотекущему, жизнь почерпите.
Деву по Рождестве поем тя, Деву и Матерь славим, Тебе Едину, Чистая Богоневесто Отроковице: из Тебе бо воистинну Бог воплотися, обновив нас.
Да не погрузит мене буря водная, ниже пожрет мене глубина: отвержен бо есмь во глубины сердца морскаго зол моих. Тем зову яко Иона: да взыдет от тли зол живот мой к Тебе Боже.
На Кресте тя беззаконнии пригвоздиша, и копием прободоша Христе, и Иосиф благообразный Тя погребе в новом гробе: из негоже со славою воскрес, совоскресил еси Спасе, всю тварь поющую державу Твою.
Вереи и врата Владыко, сильно сокрушил еси адовы, и воскресл еси яко Бог, и срет, радуйтеся, рекл еси женам, и сих рещи послал еси учеником: воста живот, и виден бысть, просвещаяй концы.
Что плачете? Что носите яко смертному жены мира? Воста Христос, вопияше древле блистаяйся вельми, явлейся юноша, тщы плащаницы оставив: шедше возвестите другом Его востание.
Струя сый Господи жизни независтная, и бездна милости Блаже, путешествовав седиши близ кладязя клятвеннаго, и самаряныни вопиял еси: даждь ми воду пити, яко да приимеши оставления воды.
Пою Отца Безначальна, и Сына Сопрестольна, и Духа Единосущна верно, Едино Существо, и Естество и славу, и Едино Царство Бога всех и Творца, содержителя всего, со безплотными силами.
Деву едину рождшую, и утробу нетленну соблюдшу поем Тя чистая, Престол Господень, и дверь, и гору, и мысленный свещник, чертог всесветлый Божий, и сень славы яве, ковчег же и ручку и трапезу.
Яко начатки:
Верою пришедшая на кладязь самаряныня, виде тя премудрости воду, еюже напоившися обильно, Царствие вышнее наследова вечно, яко приснославная.
Чистая таинства услышим, Иоанну нас учащу, в самарии бывшая: како жене беседоваше Господь, воду просив, иже воды в сонмища их собравый, иже отцу и духу сопрестольный: прииде бо ищяй образ свой, вечно яко приснославный.
Воду прияти пришедши тленную жено:
Живую почерпаеши, еюже скверны душевныя омываеши.
В тойже день, в неделю пятую по Пасце, самаряныни праздник празднуем: понеже в той Христос Мессию Себе яве исповедоваше, еже есть Христос [или помазан]: Меса бо у еврей, елей. Сего бо ради мню и в средопентикостную седмицу учинен бысть. И яко в прежде тоя убо недели в купели чудодействует, в сей же над Иаковлим студенцем, к жене беседуя Христос, иже студенец сам Иаков ископа, и дарова Иосифу сыну своему: изрядно бо бе место сие, идеже и близ сущу горы Соморы, самаряне населяху грады многи. В Сихарь же приходит Христос, идеже обитавшу древле Иакову, с Диною дщерию своею, и с сынми, Сихем сын Еморов Хорей возжеле ея, и насилив бысть с нею. И оттуду братия тоя раздражившеся на ревность зело, внезапу вшедше в град, вкупе вся убивают, и того Сихема, и отца его Емора. Обитает убо тамо Иаков, и настоящий студенец ископа. Не самаритяне же прежде обитаху у тоя горы, но исраильтяне Богу приразившеся, Факею царствующу, первым пленом и вторым, Ассириом пришедшым под дань сих подложиша: и помале Осию царствующу, прилагаются к ефиопляном: еже уведев ассирийский царь, преселяет я в Вавилон. На оном же месте различным языком жити повеле: но Бог львы на иноплеменники оныя пущает. Царь же ассирийский паки уведев сие, священники от иудей тем посылает, [еще бо тамо бяху плененнии,] яко да и Божия законы приимут. И от идол убо скоро отскочиша. Едины же пятеры книги Моисеовы прияша, отметающеся пророк, и прочаго писания. Сии и самаряне зовоми бяху, яко от горы Соморы: и ненавидими бяху еврейми, от пленения возвращающимися, зане исполу иудействоваху, и не ядяху с ними, мерзостны я непщующе. Темже и Христа самарянина многажды нарицаху, яко некая от законных убо презирающа и разрушающа, якоже они. Приходит убо в Сихарь Господь, и трудився от путешествия, седе о часе шестом дне. Жена же некая от града прииде почерпсти воды, учеником отшедшым на куплю пищи: просит убо воды Иисус. Она же не прикасатися предлагает, позна бо его и от гласа, и от одежды. Он же возводит ю, духовную воду принося в среду, юже неоскудную и чистительную показует: Дух бо воде и огню присно уподобляется. Жена же неотступно прилежащи не имети оному воду таковую, за еже почерпала не носити, и студенцу быти глубоку приглаголет. Таже и на праотца Иакова возносит слово, яко сам студенец ископа: и он, и овцы его от него пияху, богатое отсюду источнику представляющи, и еже инако благопотребну и студену. Христос убо не больша себе глаголет Иакова, да не жену устрашит, но о воде глаголет, представляя отсюду тоя предоброе: пияй от воды оноя никакоже вжаждет. Просит же воды жена, он же глаголет своего ей мужа пригласити, яко твердейших словес требующи разумения. Она же отричется не имети мужа. Ведый же вся, глаголет: добре рекла еси, пять бо имела еси, якоже закон повелевает, и егоже ныне имаши шестаго яко беззаконно оному сбывающая, несть ти муж. Нецыи убо пять мужей, пять книг моисеовых непщеваша быти, яже самаряне приемляху: шестаго же та словеса Христова, яже не быша еще оная: ибо не у благодать излияна бе. Друзии же, данныя пять законы от Бога, иже в раи, и по изгнании, иже при Нои, иже при Аврааме, иже при Моисеи. Шестый же Еванглие, еже и еще не имяше. Суть же иже и пять чувствий глаголют. Отвещавает ему жена, Пророка его именующи. Таже вопрошает Его и о горе, где подобает кланятися, в Соморе ли, или во Иерусалиме. Не мняху бо самаряне, яко совершенно везде Богу быти, но тамо пребывати точию Богу, идеже и поклоняхуся, в Гаризе яве горе, за еже тамо датися благословению от Бога. Или зане тамо первый Авраам жертвенник водрузи Богу, якоже иудеи паки глаголаху: во Иерусалиме подобает покланятися Единому Богу. Темже иже и отвсюду в праздник тамо собирахуся. Христос же отвещавает, от иудей глаголя спасение мирови: обаче рече, Бог невещественный есть, и покланятися сподобльшиися, не в жертвах уже поклонятся, но в Дусе и истине. Или и сице Бога познают, не единаго, но в Дусе Святом и Сыне, той бо истина. Жена паки глаголет: слышим от писаний, яко Мессиа грядет, еже есть Христос. Иисус же глаголет: Аз есмь, благонравие жены разумев. Ведаша же самаряне и о Мессии от моисейских книг, изряднее же от Сего: еже пророка вам возставит Господь Бог, и от иных многих. Кончавшейся же беседе, и ученицы приходят, и крайнему удивляются схождению, како с женою глаголаше? Обаче же моляху его ясти, купно убо за еже потрудитися, и за времене знойное. Он же о вечной пищи тем глаголет человеческаго яве спасения, и яко подобает им пророческия труды пожати. Но жене во град достигшей, и яже о себе сказавшей, вси воздвигшеся, и ко Христу приходят веровавше: яко не бы жена себе порекла, аще не бы велико что разумела. И мольбу излиявше, тому пребыти у них во дню двою, умоляют его. И пребыв, множайша содея чудеса, яже убо от множества во Еванглии не писашася. Сия же есть самаряныня, последи от Христа Фотиниа именованная, яже и мучения венцем увязеся при Нероне кесаре, и с седмию своими сыны, по мнозе озлоблении, и строгании, и сосцу отрезании, сокрушении рук, и тростей тонких под ногти влагании, и олова напоении, и иных безчисленных мук истязании, наконец от двою финику привязании и расторгнутии. Ведомо же буди, яко студенца онаго горлище, сиречь устие, царь Иустиниан честне оттуду принес, в Божия слова великом храме святыя Софии положи: но и камень, на немже Христос седя самаряныни беседоваше, и доселе обоя пребывают пред папертом от востока, в храм входящым на левой стране, всяк недуг исцеляюща, паче же от огневиц страдати приключающымся, и трясавицею болящым, очищают же и отгонят и чарования бываемая. Твоея мученицы Фотинии молитвами, Христе Боже, помилуй нас. аминь.
Плотски потрудился еси упокоение всех, волею вжадался еси, источниче чудес: воды просил еси, воду жизни Иисусе возвещаяй.
Самаряныни Господи жене беседовал еси, обличая безумие беззаконных евреов: она убо верова Сына Тя быти Божия, сии же отвергошася.
Хлеб ядуще Плоти Господни, и Кровь приемлюще ребра Владычня, обновлением духа да жительствуим, живуще благодатию.
Во чреве Твоем вместила еси невместимое Слово, от твоих сосец доила еси мирови Питателя, на объятии носила еси Творца нашего Богородительнице чистая.
Не предаждь нас до конца имене Твоего ради, и не разори завета Твоего, и не отстави милости Твоея от нас, Господи Боже отец наших, препетый во веки.
Со беззаконными Христе щедре волею вменился еси, во время Божественныя страсти: и сия видящи колебашеся земля, и камение вседетельным мановением распадашеся непостижиме, и восташа мертвии иже от века.
С душею сшед во страны преисподния ада, возвел еси мужеством связанныя вся, яже от века смерть прият, горький мучитель, вопиющыя тебе: Иисусе Боже, слава Твоему страшному смотрению.
С мертвыми что вы ищете Живущаго во веки? Воста, якоже рече: се якоже видите праздны плащаницы истощен гроб, явлейся глаголаше мироносицам юноша: скоро шедше рцыте апостолом.
Вода еси жизни, вопияше Христу самаряныня: напой мя убо слове жаждущую всегда твоея Божественныя благодати, яко да не ктому, Иисусе Господи, неведения содержуся зноем, но проповедую Твоя величия.
Отца, и Сына, и Божественнаго воспеваем Духа, нераздельную Троицу естеством сущую, разделенну Лицы, Едино Существо, срасленное, безначальное, Творца всех, Бога: егоже вси небеснии поют чинове.
По рождестве страшнем, Дева чиста сохранилася еси, святая Богородице: темже тя вси Ангельстии лицы, и человечестии роди вси, немолчными воспевают гласы, вместилище чистое невместимаго.
Ангели и небеса на Престоле:
Приидите видите людие, на Престоле славы Воспеваемаго, от людей беззаконных хулимаго, и видяще, пойте во пророцех Мессию предреченнаго.
Ты еси воистинну Христос, в мир сей пришедый из негоже спасение, и оставление отеческих согрешений ты еси воистинну живот в тя веровавшым.
Премудрость Божия, преполовившуся празднику, якоже писано есть, во святилищи предста, и учаше: яко воистинну Сей бяше Мессиа Христос, Имже спасение.
Како родила еси, рцы, от Отца безлетно просиявша и со Святым Духом воспеваемаго? Или яко весть Един Благоволивый из Тебе родитися, Богородице.
Всяческая Владыко Премудростию составил еси земли же паки утвердил еси, якоже веси, дно, основанием водрузивый на водах безмерных: тем вси вопием воспевающе: благословите дела Господня непрестанно Господа.
Смерть претерпел еси, Едине безсмертне волею, ада пленил еси, врата медная стерл еси Царю Небесный, и отял еси узники от века тамо сущыя, воспевающыя державу непрестанно Твоея благости.
Вознеслся еси долготерпеливе волею на древо, и камение распадеся, и солнце угасе, и завеса церковная раздрася, и земля поколебася, и потрепета всепосмеянный ад, и вся узники разреши.
Явился еси Господи, во тме седящым, Свет сый незаходимый, и живот всех. Темже Тя яко виде праведных сонм, взыграся Слове, и возопи: пришел еси вся от уз разрешити, поющыя державу Твою.
Близ сел еси источника, в час Спасе шестый, и самаряныни воду живую подал еси, и разума воды за многое благоутробие. С неюже вси вопием воспевающе: благословите дела Господня непрестанно Господа.
Отца безначальна, Сына собезначальна поем, и Духа Святаго, Бога Единаго Трое, неслиянна, непресекома, Содетеля всех, единосильную Державу, самовластную, и вопием: благословите дела Господня, непрестанно Господа.
Углем очищается Исаиа, предпроповедуя мысленнаго угля, воплощаема Дево из Тебе паче мысли, опаляюща человеков вся вещныя грехи, и обожающа за милосердие естество наше всенепорочная.
Хвалим благословим, покланяемся Господеви:
Чужде матерем:
Празднику преполовляющуся иудейскому, возшел еси Спасе мой во святилище Твое, и научал еси всех: чудяхуся же иудеи, и откуду сей весть писмена не научився, глаголаху.
Исцеления дарований избавитель мой источая, сотворяше чудеса и знамения, прогоня недуги, целя немощствующыя: но иудеи бесновахуся множеством чудес Его.
` `
Вместила еси во чреве твоем Дево Мати, Единаго от Троицы Христа Жизнодавца: Егоже поет вся тварь, и трепещут горнии Престоли, Того моли всеблаженная спасти душы нашя.
Сотвори державу мышцею своею, низложи бо сильныя со престол, и вознесе смиренныя Бог Израилев, в нихже посети нас восток с высоты, и направил ны есть на путь мира.
Се виден бысть живот всех Христос, повешен волею на древе: и сия видящи земля потрясеся, и многа святых восташа яве телеса усопших, и узохранильница адова поколебася.
Красен из гроба яко Жених от чертога изшел еси, смерти разоривый мучительство Христе, и адовы вереи сокрушивый силою Божественною, и востания Твоего, светом умным просветивый мир.
Поставим вси ныне лики духовныя, и да зовем: Господь воскресе. Да радуется земля, да веселится небо, облацы да кропят нам правды тучы, празднующым светло и Христа поющым.
Жизнь живущих, источник благих Господь, богатно источаяй воду учений, вопиет жене: подаждь Ми воду пити, яко да подам ти воду, грехов твоих источники изсушающую.
Свет Един нераздельно, Трисолнечная Единица, Безначальный Отец, Сын, и Дух, Божество Едино, жизнь и всех Творец. Того воспоим вернии со безплотными, трисвятыми песньми священнословяще.
Свету бывши жилище чистая, озари зеницы души моея, омраченныя многими козньми врага, и видети сподоби ясно от Тебе возсиявший свет паче мысли, чистым сердцем.
Жены:
В самарию пришел еси Спасе мой всесильне, и жене беседовав просил еси воды пити, евреем воды источивый из камене несекомаго, юже к вере совосприял еси и ныне жизни наслаждается на небесех вечно.
Преполовившуся пришел еси празднику Человеколюбче во святилище, и глаголал еси: жажды исполненнии ко Мне приидите, и почерпите воду живую и питающую. Еюже пищи, и благодати, жизни же безсмертныя насладитеся вси.
Крест претерпевый и смерть, и воскресый из мертвых всесильне Господи, славим Твое воскресение.
Крестом твоим Христе, древния клятвы свободил еси нас, и смертию Твоею, естество наше мучащаго диавола упразднил еси: востанием же Твоим радости вся исполнил еси. Темже вопием Ти: воскресый из мертвых, Господи слава Тебе.
Твоим крестом Христе Спасе, настави нас на истину твою, и избави нас от сетей вражиих, воскресый из мертвых, возстави ны падшыя грехом, простер руку твою человеколюбче Господи, молитвами святых твоих.
Отеческих твоих недр не разлучився, Единородне Слове Божий, пришел еси на землю за человеколюбие, Человек быв непреложен, и Крест и смерть претерпел еси плотию безстрастный Божеством, воскрес же из мертвых, безсмертие подал еси роду человеческому, яко Един всесилен.
Смерть приял еси плотию, нам безсмертие ходатайствуя Спасе, и во гроб вселился еси, да нас от ада свободиши, воскресив с Собою: пострадав убо яко Человек, но воскресе яко Бог. Сего ради вопием: слава Тебе Жизнодавче Господи, Едине Человеколюбче.
Камение распадеся Спасе, егда на лобнем крест твой водрузися, устрашишася адовы вратарие, егда во гробе яко мертв положен был еси. Ибо смерти упразднивый крепость, мертвым всем безсмертие подал еси, воскресением твоим Спасе жизнодавче, Господи слава Тебе.
Наляцы, и успевай, и царствуй, истины ради, и кротости, и правды.
Да радуется днесь светло небо и земля, яко Христос явися воплощаемь яко Человек, да Адама измет от клятвы всеродна, и удивляется чудесы в Самарию пришед: жене же беседоваше воды прося, иже облаки водами одеваяй. Темже вси вернии поклонимся, нас ради волею обнищавшему, благоутробным советом.
Тако глаголет Господь самаряныни: аще бы еси ведала дар Божий, и кто есть глаголяй Тебе, даждь ми воды пити, ты бы просила у Него, и дал бы ти пити, да не вжаждешися во веки, глаголет Господь.
Источник живоначалия Иисус Спас наш, ко источнику пришед патриарха Иакова, пити прошаше воды от жены самаряныни. Сей же неприобщительное иудеом прирекшей, мудрый зиждитель приводит ю, сладкими глаголы, паче к прошению присносущныя воды, юже и приимши всем проповеда рекущи: приидите, видите сокровенных Видца и Бога, пришедшаго плотию, за еже спасти человека.
Се тма и рано, и что у гроба Марие стоиши, многую тму имеющи в разуме, в нейже где положен бысть вопрошаеши Иисус? Но виждь срищущяся ученики, како плащаницами и сударем воскресние обретоша, и помянуша яже о сих писания. С нимиже и имиже и мы веровавше, воспеваем тя жизнодавца Христа.
Древом адам рая бысть изселен: древом же крестным разбойник в рай вселися. Ов убо вкушь, заповедь отверже сотворшаго: ов же сраспинаемь, Бога исповеда таящагося, помяни мя, вопия, во Царствии Твоем.
Распныйся и воскресый яко силен из гроба тридневен, и первозданнаго Адама воскресил еси, Едине Безсмертне: и мене на покаяние обратитися Господи, сподоби от всего сердца моего, и теплою верою присно взывати Ти: помяни мя Спасе во Царствии Твоем.
Воистинну воскресе Христос, и свидетельствует гроб, к вам законопреступницы: ибо гробная Своя оставль, воскресе тридневно. Камень запечатася, и пред гробом стражие предстояху: ад пленися, смерть умертвися, не украден бысть Христос: веруйте с нами воскресению.
Воскресшаго из мертвых, и адову державу пленившаго, и видима женами мироносицами, радуйтеся, глаголющаго, вернии умолим, от истления избавити душы нашя, зовуще всегда разбойника благоразумнаго гласом к Нему: помяни и нас во Царствии Твоем.
Пойте Богу нашему, пойте, пойте Цареви нашему, пойте.
Разсеявшиися апостоли:
Наляцы, и успевай, и Царствуй, истины ради и кротости, и правды.
Прииде Иисус во град самарийский:
Хвалите Господа с Небес:
Явися светоявленное и красное Спасова Воскресния днесь преполовение всесвятое, яко полудне светлое, уясняющее мир Божественными благодатьми Христова востания, осияющее чудеса нетления, облиставает знамения, и показует на высоту Вознесение, являет многорачительное Духа пришествие, Пятьдесятницы всечестныя светлейшее торжество. Темже и подает душам нашым мир, и велию милость.
Яко Божественныя славы река, празднику ныне преполовившуся, Господь струи благоутробия всем подаваяй, вопиет: жаждай да грядет ко Мне, и пиет тепле. Источник бо сострадания, и милости пучина сам Сый, источает мирови оставление, омывает прегрешения, и очищает недуги: спасает Воскресение Его празднующих, покрывает любовию почитающих еже со славою Вознесение Его, и подает душам нашым мир, и велию милость.
Посреде святилища став, неописанный Бог же и Господь: Бог бо бяше естеством, аще и нас ради вочеловечився, описан явися телом, всем источаше животочныя глаголы, всем глаголя: душы очистите, и зной страстей охладите, да не како лишатся пития человецы: Божественную бо благодать дарую безсмертнаго и лучшаго и вышняго Царствия: сопричаститися Мне Создателю, и прославитися.
Преполовившуся празднику прежде страсти, и славнаго Воскресния Твоего Господи, был еси учя Блаже, во святилищи непокоривыя иудеи, и фарисеи, и книжники, и вопия к ним: жаждай да грядет ко Мне и пиет: веруяй в Мя, воды жизни, Духа Божественнаго, реки потекут от чрева его. О неизреченныя премудрости Твоего хваления! Иже вся исполняяй Боже наш, слава Тебе.
Хотех слезами омыти моих грехов Господи, рукописание и прочее живота моего покаянием благоугодити Тебе: но враг льстит мя и борет душу мою. Господи, прежде даже до конца не погибну, спаси мя.
Прославляяйся в памятех святых Твоих Христе Боже, от них умолен бывая, низпосли нам велию милость.
Празднику преполовившуся, Твоего Христе Воскресения, и Божественнаго пришествия Святаго Твоего Духа, сшедшеся чудес Твоих воспеваем таинства: воньже низпосли нам велию милость.
Воззревше на гробный вход, и пламене ангельскаго не терпяще мироносицы, с трепетом дивляхуся глаголюще: еда украдеся отверзый разбойнику рай? еда ли воста, Иже и прежде страсти проповедавый востание? Воистинну воскресе Христос, сущым во аде подая живот и воскресение.
Господи, да не яростию Твоею обличиши мене.
Смиренную душу мою посети Господи, во гресех житие все иждившую, и якоже блудницу приими мя Спасе, и спаси мя.
Днесь ангельская воинства, в память страстотерпцев приидоша, верных мысли просветити, и вселенную благодатию уяснити: теми Боже, умолен бывая, даруй нам велию милость.
Стена непоборимая нам христианом еси Богородице Дево: к Тебе бо прибегающе невредими пребываем, и паки согрешающе имамы Тя молитвенницу. Тем благодаряще вопием Ти: радуйся Благодатная, Господь с Тобою.
Премудрость Слово Отчее, Иже и давый апостолом глагол Божий, проповедати концем, еже на землю Его пришествие, от прелестников евреев неистовством досаждаемь бываше, беснуяйся и прелестник грозно уничижаемь, Иже незлобиво к ним вопияше: не судите на Мя суд несудимаго беззаконнии. К Нему убо возопиим: Человеколюбче Христе Боже, прегрешений оставление низпосли, воспевающым верою безприкладную славу Твою. [Дважды.]
Крест претерпевый и смерть, и воскресый из мертвых Всесильне Господи, славим Твое Воскресение.
Овча есмь словеснаго Твоего стада, и к Тебе прибегаю Пастырю доброму, взыщи мене заблуждшаго Боже, и помилуй мя.
Кто не ужасается зря святии мученицы, подвиг добрый, имже подвизастеся? Како в теле суще безплотнаго врага победисте, Христа исповедавше, и крестом вооружившеся. Темже достойно явистеся бесом прогонителие, и варваром победителие: непрестанно молитеся, спастися душам нашым.
Преполовившуся празднику Пасхи, в храм вшел еси святилищный, Спасе наш, и став посреде народа учил еси тех с дерзновением, и глаголал еси: Аз есмь свет мира, в след Мене идый, не имать ходити во тме, но имети будет свет безсмертныя жизни.
Преклонь небеса, сшел еси Спасе мой, и плоть от Девы кроме преложения приял еси, источая мне оставление.
Весь в Бозе Слове Ты еси, погибающа мя хотя изъяти от прегрешений, соединяешися мне, Человеколюбче.
Помяни сонм Твой, егоже стяжал еси исперва:
Ты пришел еси Царю, премудросте великая, Имже Отец мир сотвори премудро, со Святым Духом.
Очистим помышлений сокровища, и душевная сияния просветим, и Жизнь узрим Христа, во святилище пришедша, премножеством благости, да врага победит, и спасет род наш, страстию Креста и Воскресния. К Нему же возопиим: непостижиме Господи, слава Тебе.
Творец всех и жизни Податель, Отцу Божественному соприсносущное Слово, волею от Девы плоть приим, и быв Человек, неизреченныя премудрости, яко Благ, всем источи учения.
Празднику преполовившуся иудейскому Христе, во святилищи предстал еси, закону Владыка учя властию, и книжники обличая, якоже писано есть, и ужасая премудростию словес Твоих, и чудес показаньми.
Податель премудрости, и добрых излиятель, изливаяй Божественныя струи, от источника приснотекущаго: приидите ко Мне, зовет, воду жизни жаждущии почерпите, и реки из чрева вашего, глаголет, дарований Божественных потекут.
Егда пришел еси во святилище Христе Боже, преполовившуся празднику, тогда люди учил еси, вопия: веруяй в Мя, аще и умрет, жив будет. Иудеи же распыхахуся с фарисеи и саддукеи и книжники, глаголюще: кто есть Сей, Иже глаголет хулы? не помышляюще, яко Ты еси прежде всех век, со Отцем и Духом славимый Боже наш, слава Тебе.
Древа преслушания запрещение разрешил еси Спасе, на Древе крестнем волею пригвоздився, и во ад сошед Сильне, смертныя узы яко Бог растерзал еси. Темже кланяемся еже из мертвых Твоему Воскреснию, радостию вопиюще: всесильне Господи, слава Тебе.
Кто обуреваемый, и притекаяй ко пристанищу сему, не спасается? Или кто болезнуяй, и припадаяй к врачебнице сей, не исцелевается? Содетелю всех, и врачу недугующих Господи, прежде даже до конца не погибну, спаси мя.
Святых мученик приемый терпение, и от нас приими пение Человеколюбче, даруяй нам тех молитвами велию милость.
Преполовившуся празднику, славим посреде земли спасение Соделавша: Посреде бо двою разбойнику Живот на Древе повешен бе, и хулящему убо умолчал, верующему же возопил: днесь со Мною будеши в раи. Сшел еси во гроб, пленил еси ад, и воскресл еси тридневно, спасая душы нашя.
удивися Иосиф:
Вольною Твоею волею Крест претерпел еси Спасе, и во гробе нове положиша Тя человецы смертнии, словом концы составльшаго. Темже связан бысть чуждий: смерть люто пленяшеся, и сущии во аде вси взываху живоносному востанию Твоему: Христос воскресе Жизнодавец, пребываяй во веки.
Помышляй душе, како предстанем Судии? поставятся престоли страшнии, и коегождо деяния обличатся. Тогда Судия неумолимый: тамо огнь люто предстанет, якоже свирепое море содержа, и покрываяй концы. Со всеми сими виждь душе моя, стени прежде конца.
Иже во всем мире мученик Твоих, яко багряницею и виссом кровьми Церковь Твоя украсившися, теми вопиет Ти, Христе Боже: людем Твоим щедроты Твоя низпосли, мир жительству Твоему даруй, и душам нашым велию милость.
Страшное таинство, и чудо преславное, како Дева Тебе Зиждителя всех понесе, и по рождестве паки цела и Дева пребысть? Рождейся из Нея веру утверди, языки укроти. И мир умири, яко Человеколюбец.
Премудрости воду и жизни источая мирови, всех Спасе призываеши почерпсти спасения воды: Божественный бо закон Твой приим человек, в себе угашает, прелестное углие: отонудуже во веки не вжаждет, ни престанет насыщения Твоего Владыко Царю Пренебесный. Сего ради славим державу Твою Христе Боже, прегрешений оставление просяще послати богатно рабом твоим.
Омый мя слезами моими Спасе, яко оскверних во многих гресех. Темже и припадаю Ти Милостиве: согреших, помилуй мя Боже.
Ангелом сопричастницы бысте святии мученицы, в подвизе Христа мужески проповедавше: вся бо яже в мире остависте красная, яко не сущая, веру же яко агкиру твердую удержасте. Темже и лесть отгнавше, источаете верным исцелений дарования, непрестанно молящеся спастися душам нашым.
Господи, прежде честнаго Твоего Креста, празднику преполовившуся, во святилище вшел еси, иудеи со дерзновением учя, Моисеом и в законе Тобою законоположенным, ужасающеся же Христе, Твоея премудрости неизреченному таинству, еже на Тя роптанию в себе завистию поучахуся: како Сей весть писмена не учився? Не ведуще Тебе Спаса душ наших.
Конец сый и начало, преполовение же, посреде праздника предстал еси во святилищи Христе мой, источая ми оставление.
Слыша Сион Воскресния Твоего Божественную державу Слове, и радуется с чады, воспевая Тя Благоутробнаго.
Свет от Отца, возсияв Слово, но напоследи лет явился еси яко Человек, подая мне прегрешений оставление.
Преполовившуся празднику Пасхи, в храм вшел еси святилищный Спасе наш, и став посреде народа, учил еси тех с дерзновением, и глаголал еси: Аз есмь свет мира, в след Мене идый, не имать ходити во тме, но имети будет свет безсмертныя жизни.
Наста преполовение дней, от спасительнаго начинаемых востания, Пятдесятницею же Божественною печатлеемое: и светится светлости обоюду имущее, и соединяющее обоя, и приити славе предъявляющее Владычняго Вознесения предпочитает.
Слыша и возвеселися Сион, благовестившуся Христову Воскреснию: вернии же его сынове возрадовашася Сего видевше, и омывающа Духом скверну христоубийства: готовится торжествующи, обоих веселое преполовение.
Приближися Божественнаго изъобильное излитие на всех, якоже написася Духа: предъузаконение проповедует, преполовившееся, по Христове смерти и погребении и Воскресении, от Него данну сущу учеником неложному обещанию, Утешителево показующу явление.
Празднику преполовляющуся Твоего Христе Воскресния, и Божественнаго пришествия Святаго Твоего Духа, сшедшеся чудес Твоих воспеваем таинства: воньже низпосли нам велию милость.
Пятдесятницы наста дней преполовение, в немже Христос обнажив маловидно Божественную силу, разслабленнаго стягну словом, того от одра возставив, и боголепно чудотворя во зданном теле, человеком дарова вечный живот, и велию милость.
Во святилище пришел еси Премудросте Божия, преполовляющуся празднику, учя и обличая непокоривыя иудеи, фарисеи и книжники, и вопия со дерзновением к ним: жаждай да грядет ко Мне, и пиет воду животную, и не вжаждет во век: веруяй Моей благости, реки потекут из чрева его жизни вечныя. О благости и благоутробия Твоего, Христе Боже наш, слава Тебе!
Егда преполовение праздника наста, взыде Иисус во святилище, и учаше непокоривыя иудеи, глаголя: жаждай да грядет ко Мне, и пиет воду животную вечную, и не вжаждется в век. Веруяй в Мя, реки потекут из чрева его, и имети будет свет животный.
Преполовившуся празднику, учащу Ти Спасе, глаголаху иудее: како Сей весть писмена не учився? Не разумеюще, яко Ты еси Премудрость устроившая мир, слава Тебе.
Премудрость и сила, Отчее сияние, Слово присносущное и Сын Божий, во святилище прииде плотию, и учаше иудейския люди жестокия и неблагодарныя, и удивляхуся премудрости богатству, вопиюще: откуду весть писмена ни от когоже учився? Дважды.
Книжником затыкаше уста, иудеи обличаше Мессиа Господь, вопия к ним: не на лице законопреступницы, яко неправедни судите: в субботу бо Аз разслабленнаго воздвигнух. Темже Господь субботы есмь и закона: что ищете Мене убити, умершыя воздвигшаго?
Навуфиа камением побиша лютии и законопреступнии, иудейское собрание неблагодарное, Исаию же пилою древянною растроша, в кал мудраго Иеремию ввергоша, Господа же на Крест вознесше, взываху: храм разоряя, спаси Себе, и уверуем.
Ядый мою плоть, и пияй мою кровь, во мне пребывает:
На кладязе Христос самаряныню обрет, проси воду пити от нея, жаждай сея исправления и спасения, еже и уразумеся делы исполняемое. Сию бо влекущую питие, пития Сам извлекает, и пития исполняет живущаго, согражданом возвещающую: се древле в законе реченный Мессиа Христос, явися яко Человек, мыслей сокровенных открывая неизреченная.
Се Мессиа Христос, сущым во граде, на земли явися, самаряныня глаголет: написанный приити, иже содеянная мною сказа, и яже во глубине сердца моего сокровенная, вся мне рече, яко соверших. Темже град стекшийся видит словеса ея, по всему истинствующая, и вещи удивляется, и уверяется видению.
Тебе в шестый час, яко владыку иногда в раи ходяща бога, праматерняя виде дщи паки, в час шестый тако седяща, идеже источник воды, и кладенец ископася, и от нея просяща пити, яко да водою сию напоиши жизни нетления, еже и содеяся: твоея бо живоносныя воды, она изъобильно напившися, и во граде проповеда водное богатство.
На источник пришел еси, источниче чудес, в шестый час, Евин уловити плод: Ева бо в той изыде из рая прелестию змиевою: Приближи бо ся самаряныня почерпсти воду, юже видев рече Спас: даждь Ми воду пити, и Аз воды текущия насыщу тя, и во град текши целомудренная, народом возвести абие: приидите, видите Христа Господа, Спаса душ наших.
Врата адова сокрушил еси Господи, и Твоею смертию смертное царство разрушил еси: род же человеческий от тления свободил еси, живот и нетление миру даровав, и велию милость.
Апостольский лик, Духом Святым просветил еси Христе, и нашу скверну греховную теми отмый Боже, и помилуй нас.
Имуще дерзновение ко Спасу святии, молитеся непрестанно за ны грешныя, оставление прегрешений просяще, и душам нашым велию милость.
На студенец яко прииде Господь, самаряныня моляше Благоутробнаго: подаждь ми воду веры, и прииму купельныя воды радование и избавление: Животодавче Господи, слава Тебе.
Светлую Воскресения:
Вознесыйся на Крест:
Распныйся нас ради волею, и вменен быв в мертвых Животодавче, и воскрес тридневно Христе Боже наш, сокрушил еси силою Твоею смерти державу, всех востанием Твоим сущих во аде ожививый. И воспевающе чтем Твое востание вси, безсмертне Господи.
Светила в концех ученики Твоя, Спасе, показал еси сияюща Твоим проповеданием, просвещающыя душы нашя: прелесть идольскую теми омрачив, ученьми благочестия просветивый мир. Тех молитвами спаси душы нашя.
Крестом вооружившеся страстотерпцы Твои, победиша козни злоначальнаго врага, Христе Боже наш: возсияша яко светила, человеки наставляюще, подают исцеления верою просящым. Тех молитвами спаси душы нашя.
Дево Пренепорочная, Преблагаго Бога рождшая, со апостолы Того непрестанно моли, оставление прегрешений, и исправление жития подати нам, прежде конца, верою и любовию воспевающым Тя по долгу, едина Всепетая.
Упование миру:
Яко верней самаряныне Господи, Божества Твоего источник отверзл еси, и излиял еси богоразумие на ню, напояя питием богоприятным: и ныне всем нам низпосли прегрешений очищение преблагий.
Отеческих Твоих недр не разлучився, Единородне Слове Божий, пришел еси на землю за Человеколюбие, человек быв непреложен, и Крест и смерть претерпел еси плотию, безстрастный Божеством, воскрес же из мертвых, безсмертие подал еси человеческому роду яко един Всесилен.
Некнижныя ученики Дух Твой Святый наказатели яви Христе Боже, и многовещанным сличием языков прелесть упраздни, яко Всесилен.
Како вашым подвигом не удивимся святии мученицы, яко телом мертвенным обложени, безплотныя враги победисте? Не устрашиша вас мучительская прещения, ни ужасиша вас мук приложения, воистинну достойно от Христа прославистеся. Непрестанно молитеся спастися душам нашым.
Собезначальный и соприсносущный Сын и Слово о Отчее, на источник прииде, источник исцелений, и жена от Самарии прииде почерпсти воду, юже видев рече Спас: даждь Ми воды пити, и шедши пригласи твоего мужа. Она же яко Человеку глаголющи, а не Богу, утаити тщащися, глаголаше: не имам мужа. И Учитель к ней: истину рекла еси: не имам мужа, пять бо имела еси, и ныне егоже имаши, несть твой муж. Она же о глаголе удивившися, и во град текши, народом вопияше, глаголющи: приидите видите Христа, Иже дарует мирови велию милость.
Ты источник благости сый и пучина, жизни же хранитель, едине Благоутробне, како жене самаряныне беседуя возгласил еси: даждь Ми воду пити, яко да приимеши оставление: воспеваем Твое многое благоутробие, имже спасаеши человеческий весь род, за многую благость.
Приидите видите Человека, Иже рече ми днесь на источнице седяй, что сотворих: Пророк бо истиннеший есть и превеликий, сокровенная и явленная ведый вся. Но даруй воду живу, юже подаеши жаждущым, да не вжажду паки во веки, Человеколюбче.
Источник приснотекущий, животе безсмертне, струя неистощаемая же и нетленная, путешествовав седяше близ кладязя, Своя ученики послав по брашно, беседоваше жене черплющей, сию хотя уловити, и просветити души ея очи.
Да радуется днесь светло небо и земля, яко Христос явися воплощаемь яко Человек, да Адама измет от клятвы всеродна, и удивляется чудесы в Самарию пришед: жене же беседоваше воды прося, Иже облаки водами одеваяй. Темже вси вернии поклонимся, нас ради волею Обнищавшему, благоутробным советом.
Видите, Егоже преднаписа Моисей, Иисуса Мессию, в законе приити, на земли явльшася благоутробия ради и мне беседовавша яко Человека на кладязе: воистинну Сей есть Христос в мир грядый, сущым в Сихаре самаряныня явися глаголющи.
От сладких уст жены, воду пиемую, сладкую истекающую, сущии во граде пиюще, и ко кладязю источающему обилие воды, потщахуся тещи скоро и источник видети приснотекущий, истаявшыя душы воспрохлаждающий.
Сообразный видяще источник, и единовидный человеческаго составления, жене вопияху во граде сущии: не ктому твоея ради беседы мы веровахом, воистинну познавше, яко Той есть избавление и спасение миру вечное.
При студенце Иаковли обрет Иисус самаряныню, просит воды от нея, облаками покрываяй землю. О чудесе! Иже херувимы носимый, блуднице жене беседоваше, воды прося, Иже на водах землю повесивый: воды иский, иже источники и езера вод изливаяй: хотя привлещи сию воистинну, уловляемую от супостата врага, и напоити ю водою живою, палимую в безместиих люте, яко един Благоутробный и Человеколюбец.
Всегда имуще Христе, Крест Твой на помощь, сети вражия удобь попираем.
Господи, возшед на Крест, прадеднюю нашу клятву потребил еси: и сошед во ад, яже от века узники свободил еси, нетление даруя человеческому роду. Сего ради поюще славим животворящее и спасительное Твое востание.
Жертвы одушевленныя, всесожжения словесная, мученицы Господни, заколения совершенна Божия, Бога знающая, и Богом знаемая овчата, ихже ограда волком невходна, молитеся и нам упасеным быти с вами на воде упокоения.
Тако Глаголет господь самаряныни: аще бы еси ведала дар Божий, и Кто есть глаголяй тебе, даждь Ми воды пити, ты бы просила у Него, и дал бы ти пити, да не вжаждешися во веки, глаголет Господь.
На Кресте Тя пригвоздиша иудеи Спасе, имже от языков нас воззвал еси Христе Боже наш, простерл еси длани на нем волею, копием же в ребра Твоя изволил еси пробостися: множеству щедрот Твоих слава Человеколюбче.
Мученицы Твои Господи, во страданиих своих венцы прияша нетленныя от Тебе бога нашего. Имуще бо крепость Твою, мучителей низложиша, сокрушиша и демонов немощныя дерзости. Тех молитвами спаси душы нашя.
На Кресте Тя возвышаема яко узре Пречистая Мати Твоя, Слове Божий, матерски рыдающи вещаше: что новое и странное сие чудо сыне мой? Како животе всех вкушаеши смерть, оживити умершыя хотя, яко Благоутробен.
От кладязя воды, земнаго и тленнаго, пришедши обычно самаряныня почерпсти, живую воду почерпе: тако обретши источник седящий, идеже источник и кладязь Иаков ископа, мира пламенопитательныя зноем напаяющий.
Дал еси знамение боящымся Тебе Господи, Крест Твой честный, имже победил еси начала тмы и власти, и возвел еси нас на древнее блаженство. Темже Твое человеколюбное смотрение славим, Иисусе Всесильне, Спасе душ наших.
Крестом Твоим Христе Спасе, настави нас на истину Твою, и избави ны от сетей вражиих: воскресый из мертвых, возстави ны падшыя грехом, простер руку Твою Человеколюбче Господи, молитвами святых Твоих.
Честна смерть святых Твоих Господи: мечами бо и огнем, и студению сокрушаеми, излияша кровь свою, надежду имуще на Тя, восприяти трудов мзду: претерпеша, и прияша от Тебе Спасе велию милость.
Источник живоначалия Иисус Спас наш, ко источнику пришед патриарха Иакова, пити прошаше воды от жены самаряныни. Сей же неприобщительное иудеем прирекшей, мудрый Зиждитель приводит ю сладкими глаголы, паче к прошению присноживотныя воды, юже и приимши всем проповеда, рекши: приидите видите тайных ведца и Бога, пришедша плотию, за еже спасти человека.
С почерпалом почерпсти, пришедши ко кладязю, почерпало без воды оставивши, едина ко граду востече, источник животекущий вопиющи обрести самаряныня, независтный. Отонудуже почерпе спасительную воду, и сею прохлади сердце истаявшее страстьми.
Воистинну рекла еси, рече Спас самаряныне, яко не имаши днесь мужа законна, пять бо имела еси первее, и ныне, егоже стяжала еси, несть твой муж, но закона чуждь. Яже и потщавшися сущым во граде вопияше: видех Человека, Иже изрече ми вся, елика втайне сотворих.
Струю иную животекущую, от небеснаго кладязя самаряныня почерпе, на кладязе обретши сию изливаему, из негоже тленную имяше по обычаю почерпсти воду, иную земную. Но иная входящая в сердце ея показася, аки источник иный новый, страстей орошающий распаление.
Егда явился еси во плоти Христе Боже, за неизреченное смотрение, слышавши самаряныня слово Тебе Человеколюбца, остави почерпало у студенца, и тече глаголющи сущым во граде: приидите, видите Сердцеведца, еда Сей есть чаемый Христос, имеяй велию милость?
На источник пришел еси, источниче чудес, в шестый час, Евин уловити плод: Ева бо в той изыде из рая прелестию змиевою. Приближи бо ся самаряныня почерпсти воду, юже видев рече Спас: даждь Ми воду пити, и Аз воды текущия насыщу тя. И во град текши целомудренная, народом возвести абие: приидите видите Христа Господа, Спасителя душ наших.
На студенец яко прииде Господь, самаряныня моляше Благоутробнаго: подаждь ми воду веры, и прииму купельныя воды, радование и избавление, Животодавче Господи слава Тебе.
Собезначальный и соприсносущный Сын и Слово Отчее на источник прииде, источник исцелений, и жена от Самарии прииде почерпсти воду, юже видев рече Спас: даждь Ми воду пити, и шедши пригласи твоего мужа. Она же яко Человеку глаголющи, а не Богу, утаити тщащися, глаголаше: не имам мужа. И Учитель к ней: истину рекла еси, не имам мужа: пять бо имела еси, и ныне егоже имаши, несть твой муж. Она же о глаголе удивившися, и во град текше, народом вопияше, глаголющи: приидите, видите Христа, Иже дарует мирови велию милость.
При студенце Иаковли обрет Иисус самаряныню, просит воды от нея, облаками покрываяй землю. О чудесе! Иже херувимы носимый, блуднице жене беседоваше, воды прося, Иже на водах землю повесивый, воды иский, иже источники и езера вод изливаяй, хотя привлещи сию воистинну, уловляемую от сопостата врага, и напоити ю водою живою, палимую в безместиих люте, яко един Благоутробный и Человеколюбец.
Иже Тебе ради, богоотец пророк Давид, песненно о Тебе провозгласи, величия Тебе сотворшему: предста Царица одесную Тебе. Тя бо Матерь ходатаицу живота показа, без Отца из тебе вочеловечитися благоволивый Бог да Свой паки обновит образ, истлевший страстьми, и заблуждшее горохищное обрет овча, на рамо восприим, ко Отцу принесет, и Своему хотению, с небесными совокупит силами, и спасет Богородице мир, Христос имеяй велию и богатую милость.
Животворящему Твоему Кресту непрестанно кланяющеся Христе Боже, тридневное Воскресение Твое славим: тем бо обновил еси истлевшее человеческое естество Всесильне, и иже на небеса восход обновил еси нам, яко един Благ и Человеколюбец.
Древа преслушания запрещение разрешил еси Спасе, на Древе крестнем волею пригвоздився, и во ад сошед Сильне, смертныя узы яко Бог растерзал еси. Темже кланяемся еже из мертвых Твоему Воскресению, радостию вопиюще: всесильне Господи, слава Тебе.
Врата адова сокрушил еси Господи, и Твоею смертию смертное царство разрушил еси, род же человеческий от тления свободил еси, живот и нетление миру даровав, и велию милость.
Господи возшед на Крест, прадеднюю нашу клятву потребил еси, и сошед во ад, яже от века узники свободил еси, нетление даруя человеческому роду. сего ради поюще славим, животворящее и спасительное Твое востание.
Воззревше на гробный вход, и пламене ангельскаго не терпяще мироносицы, с трепетом дивляхуся глаголюще: еда украдеся, отверзый разбойнику рай? еда ли воста, Иже и прежде страсти проповедавый востание воистинну воскресе Христос, сущым во аде подая живот и воскресение.
Еже от века утаеное, и ангелом несведомое таинство, Тобою Богородице сущым на земли явися Бог, в неслитном соединении воплощаемь, и Крест волею нас ради восприим, имже воскресив первозданнаго спасе от смерти душы нашя.
Да радуется небо, да веселятся земная, яко Христос от Девы явився яко Человек, избави из истления все человечество Своею смертию, чудесы возсия: жене самаряныне воды просящей, подает источник исцелений, яко един Безсмертный.
Крест претерпевый и смерть, и воскресый из мертвых, Всесильне Господи, славим Твое Воскресение.
Крестом Твоим Христе, древния клятвы свободил еси нас, и смертию Твоею естество наше мучащаго диавола упразднил еси, востанием же Твоим радости вся исполнил еси. Темже вопием Ти: воскресый из мертвых Господи, слава Тебе.
Твоим Крестом Христе Спасе, настави нас на истину Твою, и избави ны от сетей вражиих: воскресый из мертвых, возстави ны падшыя грехом, простер руку Твою Человеколюбче Господи, молитвами святых Твоих.
Отеческих Твоих недр не разлучився Единородный Слове Божий, пришел еси на землю за человеколюбие, Человек быв непреложен, и Крест и смерть претерпел еси плотию, безстрастный Божеством: воскрес же из мертвых, безсмертие подал еси человеческому роду, яко един Всесилен.
Источник живоначалия Иисус Спас наш, ко источнику пришед патриарха Иакова, пити прошаше воды, от жены самаряныни: сей же неприобщительное иудеом прирекшей, мудрый Зиждитель приводит ю сладкими глаголы, паче к прошению присносущныя воды, юже и приимши всем проповеда рекущи: приидите, видите сокровенных ведца и Бога, пришедшаго плотию, за еже спасти человека.
Источника приснотекущаго седяща на кладязи видевши жена, терпящи зной премногих страстей исцелительную просяше прияти воду жизни, из Него изливаемую аки поток: юже и прият туне от Слова и не ктому ко кладязю тщится, земному и тленному.
Наляцы, и успевай, и царствуй, истины ради и кротости, и правды.
Иудейския обычаи жене гонящей, и свое прилагающей непричастное, причастию воды Христос, приобщи мудрый Содетель, сладкими провещаньми, и просити животекущую сию воду Божественную, юже пивши, ко граду прииде возвещающи бывшая.
Ни почерпала имаши, и кладязь глубочайший, откуду убо подаси ми воду нетленную? Самаряныня вопияше Ти Христе, Тебе яко человека мнящи, а не Бога, и словесем чудящися: юже вещаньми сладчайшими напоив, и Бога Тя всех тварей исповедати сотворил еси.
Тако глаголет Господь самаряныни: аще бы еси ведала дар Божий, и Кто есть глаголяй тебе, даждь Ми воды пити: ты бы просила у Него, и дал бы ти пити, да не вжаждешися во веки, глаголет Господь.
Честным Твоим Крестом Христе: Воскресение даяй роду человеческому: Велие чудо, невидимых Содетель: Вечернее поклонение приносим Тебе:
Господи, мимоходя путем:
Боголепную и пречестную Отроковицу почтим, честнейшую херувимов: Содетель бо всех вочеловечитися восхотевый, в Ню вселися несказанно. О странных вещей, и преславных таинств! Кто бы не удививился, сие слышав, яко Бог Человек бывает, и пременения в Нем не бысть? И девства врата отверзл, умаления в Ней не оставися, якоже пророк глаголет: человек сия не пройдет когда, токмо един Господь Бог Израилев, имеяй велию милость.
Радуйся пророков печате, богоглаголивых апостолов проповедание: Бога бо воистинну сущаго, воплощена нам паче ума и слова, родила еси. Имже древнее восприимше благородие, и райския сладости улучивше Тебе виновницу сицевыя светлости песньми почитаем: и молитвенницею благоприятною Тобою Всесвятая богатящеся, присносущнаго получения жизни Сына Твоего, подающаго богатно велию милость.
Слыши Дщи и виждь, и приклони ухо Твое.
Радуйся словесное небо, в немже Бог воплотився вселися, ручко Божественныя манны, свещниче солнца, Божия горо приосененная, чертоже боговместительный, живоподательная трапезо, златый светильник, светоносный раю, купино неопалимая, ковчеже святыни, лествице небесная, облаче одушевленный, жезле от корене Дево Иессеова возрастшая: Христа моли, душам нашым датися велией милости.
Радуйся Сына Божия несказанно заченшая Всенепорочная, и Сего рождшая, плоть по нам воистинну от кровей Твоих приимшаго, душу умную же и самовластную имущаго, неоскудно же во Адама облекшагося, милости ради и благости неизреченныя, отонудуже во двою естеству нам возвещается, обоих показуя в Себе действо, Христос: Егоже моли, поющым Тя дати велию милость.
Правды солнце мысленное Христе Боже, из утробы света лишеннаго, Твоим пречистым прикосновением просветившее обоюду, и нашя очи душевныя озарившее, сыны дне покажи, да верою вопием Ти: многое Твое и неизреченное, еже на нас благоутробие, Человеколюбче, слава Тебе.
Храм и дверь еси, палата и престол Царев, Дево Всечестная, Еюже Избавитель мой, Христос Господь, во тме спящым явися, солнце сый правды, просветити хотя, яже созда по образу Своему рукою Своею. Темже Всепетая, яко матерне дерзновение к Нему стяжавшая, непрестанно моли, спастися душам нашым.
Честным Твоим Крестом Христе, диавола посрамил еси, и Воскресением Твоим жало греховное притупил еси, и спасл еси ны от врат смертных: славим Тя Единородне.
Воскресение даяй роду человеческому, яко овча на заколение ведеся: устрашишася Сего князи адстии, и взяшася врата плачевная. вниде бо Царь славы Христос, глаголя сущым во узах, изыдите: и сущым во тьме, открыйтеся.
Велие чудо, невидимых Содетель, за человеколюбие плотию пострадав, воскресе Безсмертный, приидите отечествия язык, Тому поклонимся: благоутробием бо Его от прелести избавльшеся, в триех Ипостасех единаго Бога пети навыкохом.
Вечернее поклонение приносим Тебе невечернему Свету, на конец веков, яко в зерцале плотию возсиявшему мирови, и даже до ада низшедшему, и тамо сущую тьму разрушившему, и свет Воскресния языком показавшему: Светодавче Господи слава Тебе.
Начальника спасения нашего, Христа славословим: Тому бо из мертвых воскресшу, мир от прелести спасен бысть. Радуется лик ангельский, бегает демонов прелесть, Адам падый воста, диавол упразднися.
Иже от кустодии научени бываху от беззаконник, покрыйте христово востание, и приимите сребреники, и рцыте яко нам спящым, из гроба украден бысть мертвый. кто виде, кто слыша, мертвеца украдена когда, паче же помазана и нага, оставльша и во гробе погребальная своя? Не прельщайтеся иудее, навыкните речением пророческим, и уразумейте, яко Той есть воистинну Избавитель мира, и Всесильный.
Слепый родивыйся, в своем помысле глаголаше: еда аз грех ради родительных родихся без очию? Еда аз за неверие языков родихся во обличение? Не домышляюся вопрошати, когда нощь, когда день? Не терпита ми нозе каменнаго претыкания, не видех бо солнца сияюща, ниже во образе мене Создавшаго. Но молю Ти ся Христе Боже, призри на мя и помилуй мя.
Мимоходя Иисус от святилища, обрете человека слепа от рождения, и умилосердився положи брение на очию его, и рече к нему: иди умыйся в Силоаме, и умывся прозре, славу возсылая Богу. Соседи же его глаголаху ему: кто твои зеницы отверзе, ихже никтоже от зрящих исцелити возможе? Он же возопив, рече: Человек Иисус глаголемый, Он ми рече, умыйся в Силоаме, и прозрех. Той есть воистинну, Егоже рече Моисей законе, Христа Мессию: Той есть Спас душ наших.
Господи, мимоходя путем, обрел еси человека слепа от рождения, и удивлени бывше ученицы, вопрошаху Тя глаголюще: Учителю, кто согреши: сей ли, или родители его, да слеп родися? Ты же Спасе мой возопил еси к ним: ни сей согреши, ни родители его, но да явятся дела Божия на нем. Мне подобает делати дела Пославшаго Мя, яже никтоже может делати. И сия рек, плюнув долу, и брение сотворь, помазал еси очи его, рек к нему: иди, умыйся в Силоамстей купели. Он же умывся здрав бысть, и вопияше к Тебе: верую Господи, и поклонися Тебе. Темже вопием и мы, помилуй нас.
В Чермнем мори, неискусобрачныя невесты образ написася иногда: тамо Моисей, разделитель воды: зде же Гавриил, служитель чудесе. Тогда глубину шествова немокренно Израиль: ныне же Христа роди безсеменно Дева. Море по прошествии Израилеве, пребысть непроходно: Непорочная по рождестве Еммануилеве, пребысть нетленна. Сый, и прежде Сый, явлейся яко Человек, Боже помилуй нас.
Все житие слепый нощь помышляя, возопи к Тебе: Господи, отверзи ми зеницы, Сыне Давидов Спасе наш, да со всеми и аз воспою Твою силу.
Призри на моления Твоих раб Всенепорочная, утоляющи лютая на ны востания, всякия скорби нас изменяющи: Тя бо едину твердое и известное утверждение имамы, и Твое предстательство стяжахом, да не постыдимся Владычице, Тя призывающии. потщися на умоление Тебе верно вопиющих: радуйся Владычице, всех помоще, радосте и покрове, и спасение душ наших.
Тебе воплощеннаго Спаса Христа, и небес не разлучившася, во гласех пений величаем: яко Крест и смерть приял еси за род наш, яко Человеколюбец Господь, испровергий адова врата, тридневно воскресл еси, спасая душы нашя.
Правды солнце мысленное Христе Боже, из утробы света лишеннаго, Твоим пречистым прикосновением просветившее обоюду, и наши очи душевныя озарившее, сыны дне покажи, да верою вопием Ти: многое Твое и неизреченное, еже на нас благоутробие, Человеколюбче, слава Тебе.
Собезначальное Слово Отцу и Духови, от Девы рождшееся на спасение наше, воспоим вернии и поклонимся, яко благоволи плотию взыти на Крест, и смерть претерпети, и воскресити умершыя славным Воскресением Своим.
Радуйся, двере Господня непроходимая: радуйся, стено и покрове притекающих к Тебе. Радуйся, необуреваемое пристанище, и Неискусобрачная, рождшая плотию Творца Твоего и Бога: молящи не оскудевай о воспевающих, и кланяющихся Рождеству Твоему.
По 1-м стихословии, седальны воскресны, глас 5:
Крест Господень похвалим, погребение святое песньми почтим, и Воскресение Его препрославим: яко совозстави мертвыя от гроб яко Бог, пленив смерти державу, и крепость диаволю, и сущым во аде свет возсия.
Господи, мертв нареклся еси умертвивый смерть, во гробе положился еси, истощивый гробы: горе воини гроб стрежаху, доле от века мертвыя воскресил еси, Всесильне и непостижиме Господи слава Тебе.
Радуйся святая горо и богопроходная, радуйся одушевленная купино и неопалимая, радуйся едина к Богу мирови мосте, преводяй смертныя к вечному животу. Радуйся нетленная Отроковице, неискусомужно рождшая Спасение душ наших.
Господи, посреде Тя осужденных пригвоздиша беззаконнии, и копием ребро Твое прободоша, о Милостиве! Погребение бо приял еси, разрушивый адова врата, и воскресл еси тридневно: притекоша жены видети тя, возвестиша апостолом востание. Превозносимый Спасе Егоже поют ангели, благословенный Господи, слава Тебе.
Странное Твое Спасе мой, таинство, мирови спасение бысть: воскрес бо от гроба боголепно, истлевших совоздвигл еси яко Бог, всех Животе, Господи слава Тебе.
Неискусобрачная Мати, Богородительнице Чистая, Евину печаль обрадовавшая, воспеваем вернии, и покланяемся Тебе, яко возвела еси нас от древния клятвы: и ныне моли непрестанно, Всепетая Пресвятая, во еже спастися нам.
Ангельским зраком ум смущающыя, и Божественным востанием душею просвещаемыя мироносицы, апостолом благовествоваху: возвестите во языцех Воскресение, Господу содействующу чудесы, подающему нам велию милость.
Внегда скорбети мне, давидски пою Тебе Спасе мой: избави душу мою от языка льстиваго.
Пустынным живот блажен есть, божественным рачением воскриляющымся.
Святым Духом одержатся вся, видимая же с невидимыми, самодержавен бо сый, Троицы Един есть неложен.
На горы душе, воздвигнемся, гряди тамо, отнюдуже помощь идет.
Десная Твоя рука, и мене Христе касающаяся, от лести всякия да сохранит.
Святому Духу богословяще рцем: Ты еси Бог, Живот, рачение, свет, ум: Ты благостыня, Ты царствуеши во веки.
О рекших мне, во дворы внидем Господни: радости многия исполнен быв, молитвы возсылаю.
В дому Давидове страшная совершаются: огнь бо тамо паля всяк срамный ум.
Святому Духу живоначальное достоинство, от Негоже всякое животно одушевляется, яко во Отце, купно же и Слове.
Воскресни Господи Боже мой, да вознесется рука Твоя, яко Ты царствуеши во веки.
Мариа стояше у гроба:
Землю, на нюже не возсия, ни виде солнце когда, бездну, юже не виде нагу широта небесная, Израиль пройде невлажно, Господи, и ввел еси его в гору святыни Твоея, хваляща и поюща победную песнь.
Распятие вольное восприим Спасе плотию, источил еси благословение, и жизнь мирови Владыко, едине Всеблагословенне, и всех Содетелю. Темже благословим Тя, поем и славим, поюще, воспевающе победную песнь.
В рове Тя преисподнейшем мертва бывша Христе, положи благообразный Иосиф, и привали к дверем гроба камень, Долготерпеливе. Но воскресл еси славне, и мир совозставил еси поющий, воспевающий победную песнь.
Мира что приносите со слезами вы, глаголаше честным женам ангел явлейся? Христос воста: текше рцыте боговидцем учеником, рыдающым и плачущым, яко да взыграют и ликовствуют светло.
Чудеса преславная сотворяя, Избавитель исцели и слепа от рождения, брением помазав, и рек: иди умыйся в Силоаме, яко да познаеши Мя Бога по земли шествующа, плоть носяща, за милосердие щедрот.
Едино Триипостасное Существо почитающе вернии, прославим Отца, и Сына, и Духа праваго, Творца, и Господа, и Избавителя всех, единаго несозданнаго со безплотными взывающе: Свят, Свят, Свят еси Царю.
Во утробу неискусобрачную Твою вселися Чистая Господь, за милосердие щедрот, спасти хотя человека истлевшаго козньми вражиими. Того убо моли, град сей спасти от всякаго пленения, и врагов нашествия.
Спасителю Богу, в мори люди немокрыми ногами наставльшему, и фараона со всевоинством потопльшему, Тому единому поим, яко прославися.
Движимое сердце мое Господи, волнами житейскими, утверди, во пристанище тихое наставляя яко Бог.
Колеблющихся сердца утвердил еси, землю всю поколебав Долготерпеливе, честным распятием Твоим еже претерпел еси плотию.
В новем гробе Тебе положи Щедре, Иосиф благообразный, воскресл же еси из мертвых тридневен новосотворивый нас.
Что яко мертва ищете Господа? Воскресе, якоже рече ангел женам вещаше, блистаяся божественным зраком.
Слепа иногда от рождения, приступльша к Тебе исцелил еси Всещедре, славяща смотрение Твое и чудеса.
Богу Отцу покланяемся пребезначальному, и Сыну, и Божественному Духу, тринесозданному Естеству, Триипостасному, единому Богу всех.
Из чрева девическа родила еси Бога воплощенна, Емуже молися Всесвятая Владычице, ущедрити нас.
Силою Креста Твоего Христе, утверди мое помышление, во еже пети и славити спасительное Твое Вознесение.
Всех Владыка и Творец преходя, обрете на пути слепа седяща, плачуща и глаголюща: не видех в житии солнца сияюща, ниже луны света озаряющаго. Темже вопию Ти: рождейся от Девы, просвещей всяческая, просвети мя яко благоутробен, да зову припадая Тебе Владыко Христе Боже: прегрешений оставление даруй, за множество милости нам Человеколюбче.
Услышах Господи слух Твой, и убояхся, разумех смотрение Твое, и прославих Тя, едине Человеколюбче.
Умерша мя древом, пожрен быв Спасе мой, жизнь сый оживил еси, за великую милость: сего ради Слове славлю Тя.
Учеником Господи, соводворяяся преславно, сим глаголал еси: идите, проповедите всюду Мое Воскресение.
Уверяя Господи, востание Твое, еже из гроба, любящым Тя Христе, во дни многи соводворился еси, радость творя им.
Воочил еси Господи, слепа из утробы рожденна, рек: иди, умыйся, и прозри, Мое славя Божество.
Единочестная, безначальная Троице, нераздельная Существом, раздельна Ипостасьми, спасай вся верно Тя страхом славящыя.
Рождество Твое Чистая еже паче естества славословим блажаще верно Тебе Пренепорочная, яко Бога всех Родительницу.
услышах слух силы Креста, яко рай отверзеся им, и возопих: слава силе Твоей Господи.
Окаянную душу мою, нощеборющуюся со тмою страстей, предварив ущедри, и возсияй мысленное солнце, днесветлыя звезды во мне, во еже разделити нощь от света.
Вознеслся еси на Древо Щедре, и совознесл еси вся человеки, и борителя змия умертвил еси, и оживил еси создание рук Твоих, яко един Бог всех.
Положился еси во гробе волею Царю Безсмертне, и царствия адова вся истощил еси, мертвыя Воскресением Твоим воздвигнув.
Чудеса велия соделовающаго Слове на земли, людие убиша Тя беззаконнии: но Сам Господи, един всесилен сый, якоже предрекл еси, из мертвых воскресл еси Христе.
Очи отверзл невидевшаго свет чувственный, души просветил еси зеницы, и славити сотворил еси сего, познавша Тя Творца, за благоутробие явившася человека.
Троицу во Единице, и в Троице Единицу вернии славословим вси, Отца и Сына, и Духа Праваго, единаго Бога, Содетеля всех воистинну.
Како родила еси богоблагодатная Дево Мати Чистая, не познавши искуса мужеска? Како питаеши Питающаго всю тварь? Якоже един весть Сам, всех Творец и Бог.
Утренююще вопием Ти Господи, спаси ны: Ты бо еси Бог наш, разве бо Тебе иного не знаем.
Якоже пророка от зверя избавил еси Господи, и мене из глубины несодержимых страстей возведи, молюся, да приложу призрети ми ко храму святому Твоему.
Распныйся с разбойники Владыко, избавил еси от разбойник лукавых, душетленных страстей, Человеколюбче Господи, вся поющыя Твое распятие, и востание согласно.
Положиша без дыхания Тебе мертва, Христе, во гробе? всем мертвым вдыхающа жизнь: воскресл же еси Господи, вся истощивый Слове гробы, Божественною Твоею силою.
По востании Христе, другом глаголал еси: седите убо во Иерусалиме, дондеже облечетеся силою свыше непобедимою, и известною помощию.
Брение сотворь, очи слепаго от рождения помазал еси, и даровал еси ему прозрети, поющу Твою Слове неизреченную силу, еюже спасл еси мир.
Триипостасная Единице, Отче нерожденне, Сыне рожденне, и Душе исходне, Трисвятый Господи, едино Существо и сила, спасай вся люди Твоя.
Величия Твоя, Чистая, кто исповесть? Бога бо плотию родила еси преестественно, мир Тобою избавляющаго, Дево Всенепорочная, от всякаго греха.
Обыде мя бездна, гроб мне кит бысть: аз же возопих к Тебе Человеколюбцу, и спасе мя десница Твоя, Господи.
Явился еси днесь:
Душевныма очима ослеплен, к Тебе Христе прихожду, якоже слепый от рождения, покаянием зову Ти: Ты сущих во тме свет пресветлый.
Струю ми даруй Христе, премудрости неизреченныя, и разума горняго, свете сущих во тме, и прельщаемых наставниче, да возмогу чудеса Твоя поведати окаянный, яже божественная книга научи Еванглиа мира, сиесть, слепаго чудотворение: яко от рождения слеп сый, очи чувственныя приемлет и душевныя, верою взывая: Ты сущих во тме свет пресветлый.
Света Податель, от Света сый Свет,
От рождения воочаеши слепаго Слове.
В тойже день, в неделю шестую по Пасце, иже от рождения слепаго, празднуем Господа Бога и Спаса нашего Иисуса Христа еже убо и то от воды содеяся, якоже и еже о самаряныни, и о разслабленнем. Бысть же сице: Христу беседующу иудеом, и Себе равна показующа Отцу, и прежде Авраама быти: Аз есмь, глаголющу, они камение на Него мещут. Он же отходя оттуду, обретает слепаго претыкающася, бяше же тако родився, образ токмо един и долины имея очию. Обрет убо его Спас сице имуща, вопрошаемь бывает от ученик слышавших во еже о разслабленном: се здрав был еси, ктому не согрешай. И, яко грех родительский на чадех: Учителю, кто согреши, сей ли, или родители его, да слеп родися? Инако же, и мнение некое епикурское содержаше душам предбывати, и согрешившым невещественно сводитися в телеса. Яже вся отемля Христос, рече: не сих ради, но да явятся дела Бога, сиречь Мене. Ни бо о Отце слово: а еже да, изречения есть, а не вины. И се рек Христос, плюнув на землю, брение сотвори, и помаза ему очию места, и к Силоамскому источнику ити, и умытися повелевает, да покажет, яко Той есть в начале персть приемый от земли, и создавый человека. И понеже всем око господственнейшее в телеси, сие создавает не сущее, показуя, яко и душевной силе движение Той есть подаваяй: не помаза же водою, но плюновением. И да ведомо будет, яко благодать всякая от плюновения уст бяше, и яко к Силоаму послати того хотяше. Умытися же тому повелевает, да не кто тамошнею землею и брением даст ꙾ (возмнит) цельбу. Посылает его к Силоаму, да многи имать исцеления послухи, многи бо срете идый помазаны брением имея очи. Глаголют же нецыи, яко умывыйся не отложи, еже бе от плюновения брение, но тое брение приложением мокраго ко очию здания преобразовашеся. Силоам же, послан, толкуется: купель бо тая вне града Иерусалима бяше. При Иезекии же ратником обседшым град, и Силоам объемшым, воспятися вола отонуду: предния же кладязи и рвы ископаша внутрь, на принятие воды. И аще кто повелением пророка Исаии тамо посылаемь бяше, вода паки исхождаше и почерпашеся: аще ли же кто от ратник хотяше почерпсти, удержавахуся воды источницы, и из онаго тако бываше. Да убо покажет и Христос, яко от Бога и Сам, сего ради слепаго посылает тамо, и свет абие последует. Нецыи убо возмнеша, послан, Силоам толковатися, и настоящаго ради слепца посланна от Христа. Воочается убо слепый, умывся, неизглаголанною некоею силою, ниже самому пострадавшему таинство уведевшу. Соседи же ему и инако знаемии, видевше его добре прозревша, сумнящеся бяху. Он же убо исповедаше себе прежде быти слепа, и о виновном прозрению вопрошаемь, Целителя страсти Христа проповедаше. фарисеем убо преславное слышащым знамение, паки Спас хулимь бывает, яко субботу не блюдый. В субботу бо, якоже обыче, и еже на слепом содеяся. Распря убо бывает посреди сих, овем убо глаголющым от Бога быти Иисусу, бываемых ради чудес: овем же не от Бога, яко субботы не хранит. Благое убо мнение о Нем имущии слепаго вопрошают: ты что глаголеши о Нем? Он же пророка Его проповедает, еже убо онех бяше честнейше. Они же паки не веруют, яко слепу сущу Христос цельбу дарова: убо и родителей его призывают, соседом не верующе, яко и паче то покрыти хотяще. Но и вящше творят явленно, родителем вся исповедающым, аще и от сонмища отлучена быти боящяся, на онаго возраст деяния возводят. Но и паки к слепому глаголют: даждь славу Богу, яко от Него исцеление, а не от Христа, грешен бо есть, яко разоряет субботу. Сей же делы показати хотя, яко Бог есть: не вем, глаголет, едино вем, яко слеп сый, Тем вижду. Паки убо ему рекоша: како отверзе твои очи? Он же стужаемь не потонку глаголет, но составляет, яко аще не бы от Бога был, не бы сицевое знамение сотворил. И первее убо досаждаемь бывает от них, яко исповедавый, и ученик быти Онаго, и зане рече: никтоже отверзл есть очи слепаго рожденнаго. Слепыя бо и друзии просветиша, рождену же слепу ниже един: поругавшеся убо ему далече от сонмища изгнаша. По сих же обретает его Иисус, и глаголет ему: ты веруеши ли в Сына Божия? Он же уведев кто есть, Иже с ним глаголяй, и виден бываяй тем, не бо ведяше Его прежде яко слепый сый, поклонися Ему, и ученик Его бысть, благодеяние проповедуяй. Реклося бы сие и возводительно: Слепый убо и сущии от язык людие, ихже преходя вместо еже на земли пожития, а не на небеси, обрете Христос, или и яко еврейских ради прииде людей. Преходя же прииде и во языки, и плюнув на землю, и брение сотворив помаза: вместо еже научи я прежде, зане яко капля сниде на землю, и воплотися от Святыя Девы. Таже и Божественное Крещение предаде, еже есть Силоам. Посем от язык христианстии людие за Христа на вся дерзают, и гоними бывают, и свидетельствуют, и послежде от Него проповедуются и прославляются. Неисчетною милостию Твоею, Светодавче Христе Боже наш, помилуй и спаси нас. Аминь.
Огня гасилище отроков молитва, орошающая пещь проповедница чудесе, не опаляющи, ниже сожигающи, песнословцы Бога отец наших.
Вздвижену Тебе на Древо Спасе, погасе солнце, земля волнуяшеся, колебашеся тварь вся, и от гроб мертвии востаяху.
Воставшу ти из мертвых Царю, душы совозсташа тамо спящыя, славящыя силу Твою, еюже смертныя узы разрешишася.
Рано миропомазати Тя женский прииде лик, уведевше же Господи воставша Тя, радовахуся со священными ученики: имиже подаждь нам очищение зол.
Брением помазал еси очи слепаго, и сему повелел еси к Силоаму ити, омывся же прозре, песнословя Тя Христе, Царю всех.
Отца безначальна, собезначальна же Сына, и Духа Пресвятаго песнословим: Свят, Свят, Свят еси Боже, Царю всех.
По рождестве Дева явилася еси Чистая, Бога бо родила еси, обновившаго естества Пречистая силою Своею: Егоже моли спастися всем нам.
В пещи огненней песнословцы спасый отроки, благословен Бог отец наших.
Ангелов сонм, человеков собор, Царя и Зиждителя всех, священницы пойте, благословите левити, людие превозносите во вся веки.
Ангельстии чинове на Кресте Тя видевше висима Христе Всецарю, и тварь всю изменяюща страхом, ужасошася поюще Твое человеколюбие.
Ад доле Тебе видев стеняше, и подаваше скоро мертвыя от века тамо хранимыя, Христе, песнословящыя Твое человеколюбие.
Сотворяя чудеса Христе изрядная, волею воздвижен был еси на Крест, и с мертвыми совокупился еси умертвивый ада, и вся мужеством отрешил еси узники.
Слепаго воочил еси к Тебе приступивша Христе, сему повелевый в Силоамову купель ити, омытися и прозрети, и Бога Тя проповедати, плотию явившагося во спасение мира.
Троице нераздельная, Единице неслиянная, Боже всяческих и Зиждителю всех, песнословящыя и верно покланяющыяся державе Твоей, от всяких искушений спасай.
Дево Пречистая, богоблагодатная, Твоего моли Сына всегда, да не посрамит мя в день осуждения, но сочтет избранным овцам.
Из Отца прежде век рожденнаго Сына и Бога, и в последняя лета воплощеннаго от Девы Матере, священницы пойте, людие превозносите во вся веки.
Яко сотвори Тебе величия Сильный, Деву явль Тя чисту по рождестве, яко рождшую без семене Своего Творца: тем Тя Богородице величаем.
На Древе крестнем пригвоздился еси Христе Боже, и вся победил еси вражия сопротивная начала, и первую клятву потребил еси Спасе: темже Тя по долгу величаем.
Яко виде Тя Слове, ад доле с душею, воздохну, и вся мертвыя страхом отреши, познавшыя державу власти Твоея: темже Тя по долгу величаем.
Знамения сотворяюща, и чудеса страшная, собор еврейский зря, завистию уби пленившаго ад Воскресением Своим, и всех яко силен возставляющаго.
Востал еси, якоже рекл еси, Животодавче из мертвых, и явился еси святым учеником по востании, знамения сотворивый, и воочивый слепыя: с ними же Тя во веки величаем.
Свет Отца чту, Свет славлю и Сына, Свет воспеваю Духа Праваго, един Свет нераздельный, в триех Лицех разумеваемый, Бога Царя всея твари.
Явившися пространнейшая небес Дево Чистая, вместила еси плотию Бога неописаннаго, и родила еси всех Избавление, верою несумненною воспевающих Тя.
Тя паче ума и словесе Матерь Божию, в лето Безлетнаго неизреченно рождшую, вернии единомудренно величаем.
Умныя мои очи, ослепленныя Господи, от мрачнаго греха, Ты просвети, вложив Щедре смирение, и покаяния омый слезами.
Мимоидый Спас наш, обрете слепа без очию, плюнув на землю и сотворив брение, помаза его, к Силоаму посла ити и умытися. Он же умывся, прииде видя свет Твой Христе мой.
Господи, запечатану гробу от беззаконников, прошел из гроба, якоже родился еси от Богородицы: не уразумеша, како воплотился еси, безплотнии Твои ангели. Не чувствоваша, когда воскресл еси, стрегущии Тя воини: обоя бо запечатлешася испытующым, явишася же чудеса покланяющымся верою таинству: еже воспевающым воздаждь нам радость и велию милость.
Господи, вереи вечныя сокрушивый, и узы растерзавый, от гроба воскресл еси, оставль Твоя погребальная, во свидетельство истиннаго тридневнаго Твоего погребения: и предварил еси в галилеи, в пещере стрегомый: великая Твоя милость, непостижиме Спасе, помилуй, и спаси нас.
Господи, жены текоша на гроб видети Тя Христа, нас ради пострадавшаго: и пришедше обретоша ангела на камени седяща, страхом отвальшемся, и к ним возопи глаголя: воскресе Господь, рцыте учеником, яко воскресе от мертвых, спасаяй душы нашя.
Господи, якоже изшел еси от запечатаннаго гроба, тако вшел еси и дверем заключенным ко учеником Твоим, показуя им телесная страдания, яже подъял еси Спасе долготерпевый: яко от семене давидова язвы претерпел еси: яко Сын же Божий мир свободил еси: великая Твоя милость, непостижиме Спасе, помилуй, и спаси нас.
Господи, Царю веков, и Творче всех, нас ради распятие и погребение плотию приемый, да нас от ада свободиши всех. Ты еси Бог наш, разве Тебе иного не вемы.
Господи, пресияющая Твоя чудеса кто исповесть? Или кто возвестит страшная Твоя таинства? Вочеловечивыйся бо нас ради яко Сам восхотел еси державу явил еси силы Твоея. Крестом бо Твоим разбойнику рай отверзл еси, и погребением Твоим вереи адовы сокрушил еси: Воскресением же Твоим всяческая обогатил еси, Благоутробне Господи, слава Тебе.
Мироносицы жены гроба Твоего достигше, зело рано искаху Тебе миры помазати, безсмертнаго Слова и Бога, и ангела глаголы огласившеся, возвращахуся радостию, апостолом возвестити яве: яко воскресл еси Животе всех, и подал еси мирови очищение, и велию милость.
Призри на мя, и помилуй мя.
За милосердие милости воплотивыйся Христе Боже, света лишеннаго от утробы, милосердием неизреченных щедрот, сияния Божественнаго сподобил еси, сего зеницам перстию создательными персты Твоими прикоснувыйся: Сам и ныне Светодателю, и нашя озари душевная чувства, яко един независтнодатель.
Кто возглаголет силы Твоя Христе? Или кто изочтет чудес твоих множества? Сугуб бо яко виден был еси на земли за благость, сугубы и цельбы недугующым подавал еси: не точию бо телесныя очи отверзл еси, иже от утробы слепому, но и душевныя: темже Бога Тя исповедаше таящагося, и всем подающа велию милость.
Мариины слезы не всуе проливаются тепле: се бо сподобися и учащих ангелов, и видения Самаго Иисуса: но еще земная мудрствует, яко жена немощная. Темже и отсылается не прикасатися Христу: но обаче проповедница посылается Твоим учеником: им же благовествование носящи, еже ко Отеческому жребию восход возвещает. с нею же сподоби и нас явления Твоего Владыко Господи.
Разбойник на Кресте Бога Тя быти веровав, Христе, исповеда Тя чисте от сердца: помяни мя Господи, вопия, во Царствии Твоем.
Иже на Древе крестнем жизнь процветшаго роду нашему, и изсушивша юже от древа клятву, яко Спаса и Содетеля согласно воспоим.
Распеншемуся Тебе Христе, посреде двою осужденною разбойнику, един убо хуля Тя, осужден бысть праведне: другий же исповедая Тя, в рай вселися.
Ко апостолов лику пришедшыя жены честныя возопиша: Христос воскресе, яко Владыце и Содетелю Тому поклонимся.
Душевныма очима ослеплен:
Помолитеся и воздадите Господеви Богу нашему.
Ведом во иудеи бог, во израили велие имя его.
Стопы моя направи по словеси твоему.
Мимоидый Иисус виде человека слепа от рождества:
Радуйся постников:
Свет всему естеству человеческому, и Око телу мира сего, сый Боже и Слове, и очесем обще, Содетель и Зиждитель познаваемь: и ныне от смешения брения и плюновения, слепаго неизреченно воочаеши персты Твоими созидающими и брение, и видение: еже и улучив, прежде в рожденных знаемый, солнца отнюд не видя, Тебе Сладкое видит Солнце, зря образ, нас за благоутробие неизреченное Создавшаго.
Удов лишением, и отложением человеческия плотския орудийныя части богатея, прежде слепый от утробы матерни произшедый, яко не быти создание помышляше, очес лишение, из негоже ногама, и множайшая телесе преткновения, еже о камение бываху: иже Тобою и сие богатство стяжав, видит свет мира, и Тебе светов Строителя Бога и Владыку тварем возвещает, и Содетеля всемирнаго.
Усты и душею и умом, от персти Зиждительски и плюновения очес зеницы Давшаго, и общее просвещение, иже прежде слепый исповедаше, тварем всемирнаго Смотрителя и Строителя, за милосердие токмо создания вочеловечившагося, и проповедаше яко Бога Всесильнаго: егоже книжницы ревностию, и еже к ним беседование отнюд не могуще зрети, слепотствующе множае, изгнана от соборища судят, иногда зеницы Давшаго слепому, душевныя и телесныя.
Слепый родивыйся в своем помысле глаголаше: еда аз грех ради родительных родихся без очию? еда аз за неверие языков родихся во обличение? домышляюся вопрошати: когда нощь, когда день? не терпита ми нозе каменнаго претыкания: не видех бо солнца сияюща, ниже во образе мене Создавшаго: но молю ти ся Христе Боже, призри на мя и помилуй мя.
Честным Твоим Крестом Христе, диавола посрамил еси, и Воскресением Твоим жало греховное притупил еси, и спасл еси ны от врат смертных: Славим Тя Единородне.
Господи, согрешая не престаю, человеколюбия сподобляемь не разумею: победи мое омрачение, едине Блаже, и помилуй мя.
О земных всех небрегше, и на муки мужески дерзнувше, блаженных надежд не погрешисте, но небеснаго Царствия наследницы бысте, прехвальнии мученицы: имуще дерзновение к Человеколюбцу Богу, миру мир просите, и душам нашым велию милость.
Мимоходя Иисус от святилища, обрете человека слепа от рождения, и умилосердився положи брение на очию его, и рече к нему: иди, умыйся в Силоаме: и умывся прозре, славу возсылая Богу. Соседи же его глаголаху ему: кто твои зеницы отверзе, ихже никтоже от зрящих исцелити возможе? Он же возопив рече: Человек Иисус глаголемый, Он ми рече: умыйся в Силоаме, и прозрех. Той есть воистинну, Егоже рече Моисей в законе Христа, Мессию, Той есть Спас душ наших.
Крест Господень похвалим, погребение святое песньми почтим, и Воскресение Его препрославим: яко совозстави мертвыя от гроб, яко Бог, пленив смерти державу, и крепость диаволю, и сущым во аде Свет возсия.
Господи да не яростию Твоею:
Вси побдим, и Христа усрящим вернии со множеством елеа, и свещами светлыми, яко да чертога внутрь сподобимся: вне бо дверей обретаяйся, бездельно Богови воззовет: помилуй мя.
Господи, чаши Страсти Твоея страстотерпцы Твои поревновавше, оставиша житейскую красоту, и быша ангелом сопричастницы. Тех мольбами подаждь душам нашым мир Христе Боже, и велию милость.
Со ангелы небесная, с человеки земная, во гласе радования Богородице вопием ти: радуйся, врата небес ширшая. радуйся, едино земнородных спасение. радуйся Честная, радуйся Благодатная, рождшая Бога воплощеннаго.
Прежде Креста Твоего Щедре, и Востания, идущу Ти, слепый от рождения взываше тепле: Сыне Давидов помилуй, даждь ми свет очесем, да узрю Тя и аз: егоже зеницы помазав брением от плюновения Слове, тому свет светло дал еси.
Увы мне, кому уподобихся аз? неплодней смоковнице, и боюся проклятия с посечением. Но Небесный Делателю Христе Боже, оляденевшую мою душу плодоносну покажи, и яко блуднаго сына приими мя, и помилуй мя.
Благословено воинство Царя Небеснаго: аще бо и земнородни быша страстотерпцы, но ангельское достоинство потщашася достигнути: телеса презревше, и страданьми безплотных сподобльшеся чести. Молитвами тех Господи, низпосли нам велию милость.
Все житие слепый нощь помышляя, возопи к Тебе: Господи отверзи ми зеницы, Сыне Давидов, Спасе наш, да со всеми и аз воспою Твою силу.
Преподобне Отче:
Ослепление явися слепый негли видящым, омрачая и разумы и душы и ум, зрящым его безгодное прозрение, и пригласивше вопрошаху с лютостию: како ныне зриши яко един от свет видящих, слеп сый от рождения, и приседяй стезям и просяй? Темже показа свет Подавающаго, и Создавшаго светила в мире. От нихже проповедается Сын Божий Пребезначальный, в последняя из Девы Человек явлейся за милосердие, от Божественнаго Духа.
Якоже бремя и земное тяжконосие зряшеся, в мире ходя слепый, и по стогнах ноги сокрушаяй, негли якоже зрением жезлом богатея. Темже прибегает к Светодателю, от Негоже приемлет свет зрети, и очима своима видети Творца, по подобию Твоему, и по образу создавшаго естество человеческое от земли первее, и ныне перстию и плюновением Просветившаго его зеницы, и Давшаго человеколюбно зрети солнце.
Стопы моя направи по словеси Твоему:
Сообразна узре человеческому образу Слова Отча, свет видев слепый, от негоже светоносное и дненачальное виде солнце, якоже и прочии человецы радуяся зрению новолепнейшему, имже украсяшеся право идый, и безтрудне проходя стези, и просветившаго Сына Божия познавая, вочеловечшася крайняго ради благоутробия, и еже бе пребывша Бога, Человека бывша, и приимша еже не бе, неслиянное же соблюдающа сих соединение.
Господи, мимоходя путем, обрел еси человека слепа от рождения, и удивлени бывше ученицы, вопрошаху Тя глаголюще: Учителю, кто согреши, сей ли, или родители его, да слеп родися? Ты же Спасе мой возопил еси к ним: ни сей согреши, ни родители его, но да явятся дела божия на нем. Мне подобает делати дела Пославшаго Мя, яже никтоже может делати. И сия рек, плюнув долу, и брение сотворь, помазал еси очи его, рек к нему: иди умыйся в Силоамстей купели. Он же умывся здрав бысть, и вопияше к Тебе: верую Господи, и поклонися Тебе. Темже вопием и мы: помилуй нас.
Усты и душею и умом, от персти Зиждительски и плюновения, очес зеницы Давшаго, и общее просвещение, иже прежде слепый исповедаше, тварем всемирнаго Смотрителя и Строителя, за милосердие токмо создания вочеловечившагося, и проповедаше яко Бога Всесильнаго. Егоже книжницы завистию, и еже к ним беседование, отнюд не могуще зрети, слепотствующе множае, изгнана от соборища судят, иногда зеницы Давшаго слепому душевныя и телесныя.
Победу добльствия слепый на видящих до конца взят: ибо Содетеля сего и Создателя всех и слепый сый узре, видев воочевление создавшееся от плюновения, и сим единем познавый Просветившаго, и Сына Божия, и Владыку всемирнаго: егоже видяще зависти злобою ослепляеми весьма не видеша. И тако сия многосугубо видяще, от сего чудес действия преславная единеми глаголы.
Сомнителен книжником слепым, воочивыйся прежде слепый сый, явися, яко негли никакоже видя: но ложно еже зрети Спаса ради притворяяйся, ослеплятися хотящым, помраченьми писмене, в нихже сияет сладкое воистинну Солнце, субботодействие обновляяй, соделавый мне, иже сеновное сего светодеяй, и покровение вземляй, и свет иже в сих прежде слепым подаде: и ныне зряще, Светоподателя мирови проповедует.
Правды Солнце мысленное Христе Боже, из утробы света лишеннаго, Твоим пречистым прикосновением просветившее обоюду, и наши очи душевныя озарившее, сыны дне покажи, да верою вопием Ти: многое Твое и неизреченное, еже на нас благоутробие, Человеколюбче слава Тебе.
Воскресение даяй роду человеческому, яко овча на заколение ведеся: устрашишася сего князи адстии, и взяшася врата плачевная. Вниде бо Царь славы Христос, глаголя сущым во узах, изыдите: и сущым во тьме, открыйтеся.
Господи, и страха Твоего боюся, и лукавое творити не престаю. Кто на судищи судии не боится? Или кто исцелитися хотя, врача прогневает, якоже аз: долготерпеливе Господи, на немощь мою умилосердися и помилуй мя.
Щитом веры оболкшеся, и образом крестным себе укрепивше, к мукам мужески вдашася, и диаволю лесть и дерзость упраздниша, святии Твои Господи. Тех мольбами яко Всесильный Бог, мирови мир низпосли, и душам нашым велию милость.
За милосердие милости воплотивыйся Христе Боже, света лишеннаго от утробы, милосердием неизреченных щедрот, сияния Божественнаго сподобил еси, сего зеницам перстию создательными персты Твоими прикоснувыйся. Сам и ныне Светодателю, и нашя озари душевная чувства, яко един Независтнодатель.
Собезначальное слово:
Господи, мертв нареклся еси, Умертвивый смерть: во гробе положился еси, Истощивый гробы: горе воини гроб стрежаху, доле от века мертвыя воскресил еси. Всесильне и Непостижиме Господи слава Тебе.
Судии седящу, и ангелом предстоящым, трубе гласящей, и пламени горящу, что сотвориши душе моя, ведома на суд? Тогда бо лютая твоя предстанут, и тайная твоя обличатся согрешения. Темже прежде конца возопий к Судии: Боже очисти мя, и спаси мя.
Сияет днесь память страстотерпцев, имать бо от небес озарение: лик ангельский торжествует, и человеческий род спразднует. Темже молятся Господеви, помиловатися душам нашым.
Мати Божия Пресвятая, Стено христиан, избави люди Твоя обычно, зовущыя к Тебе прилежно: сопротив стани врагов, и возвышающихся мыслей, да вопием ти: радуйся Благодатная.
Прозревый видится слепый плюновением, человеческое составление прежде Создавшаго, не видяй от рождения великое солнце. Темже и благодарение Богу возсылает от души, сего зря образ, по подобию созданный образ Создавшаго.
Господи, вереи вечныя сокрушивый, и узы растерзавый от гроба воскресл еси, оставль Твоя погребальная, во свидетельство истиннаго тридневнаго Твоего погребения: и предварил еси в Галилеи, в пещере Стрегомый. Велия Твоя милость, Непостижиме Спасе помилуй, и спаси нас.
Множества прегрешений моих презри Господи, от Девы Рождейся, и вся очисти беззакония моя, помысл мне подаяй обращения, яко един Человеколюбец, молюся, и помилуй мя.
Страстотерпцы Твои Господи, чины ангельския подражавше, яко безплотнии муки претерпеша, единомысленное упование имуще, обещанных благ наслаждение. Тех молитвами Христе Боже наш, мир даруй миру Твоему и душам нашым велию милость.
Кто возглаголет силы Твоя Христе? или кто изочтет чудес Твоих множества? Сугуб бо яко виден был еси на земли за благость, сугубы и цельбы недугующым подавал еси: не точию бо телесныя очи отверзл еси, иже от утробы слепому, но и душевныя. Темже Бога Тя исповедаше таящагося, и всем подающа велию милость.
Преподобне отче:
Сияние светоносное просиявшее, зряще проявленно в субботу, светоноснаго слепца, законми моисеа смущаемии, нравом ослепляющеся зряще сень, осенения не разумеюще покрывающа законы, из негоже не видеша светодетеля, и словом субботы содетеля, воочившаго слепаго измовением, и плюновения новым бренотворением. с нимже смешаеми бога того узрим, ослепление фарисейское обличающе зрением, еже от лучшаго.
Утро возсия во тме пребывающему нощи невидения, многоболезненному слепому, во струях купели Силоамстей измовенному, свет очесем божественным повелением. Темже светоносный новейший видится, мрак тмы нощетворных законных изъобличая книжников, и помраченное сих невидение возсияньми просвещаяй светоносными: из нихже ослепление сеновных прежде писмен воочается, от Слова нам подаемыми светлыми сияньми.
Стопы моя направи по словеси Твоему.
На высоту взыде светоноснаго восхождения, светом богоразумия просвещся слепый, терпя телесное и умное омрачение, еже от Слова новыми светолитии просвещся весь, аще и первее ослепися во обоих и Светодавца познавает, и Светодетеля возсиявшаго из гроба тридневно, и землю уяснившаго Своим воскресением: из негоже возсия свет возсоздания во тме держимым человеком, за благоутробие и велию милость.
Правды Солнце мысленное Христе Боже, из утробы света лишеннаго, Твоим пречистым прикосновением просветившее обоюду, и наши очи душевныя озарившее, сыны дне покажи, да верою вопием Ти многое Твое и неизреченное, еже на нас благоутробие, Человеколюбче, слава Тебе.
Господи воззвах: поем стихиры самогласны, слепаго, на 6. Глас 2:
Слепый родивыйся, в своем помысле глаголаше: еда аз грех ради родительных родихся без очию? еда аз за неверие языков родихся во обличение? Не домышляюся вопрошати: когда нощь, когда день? Не терпита ми нозе каменнаго претыкания, не видех солнца сияюща, ниже во образе мене Создавшаго. Но молю ти ся Христе Боже, призри на мя, и помилуй мя.
Мимоходя Иисус от святилища, обрете человека слепа от рождения, и умилосердився положи брение на очию его, и рече к нему: иди умыйся в Силоаме: и умывся прозре, славу возсылая Богу. Соседи же его глаголаху ему: кто твои зеницы отверзе, ихже никтоже зрящих исцелити возможе? Он же возопив, рече: Человек Иисус глаголемый, Он ми рече: умыйся в Силоаме, и прозрех. той есть воистинну, Егоже рече Моисей в законе, Христа Мессию: Той есть Спас душам нашым.
Все житие слепый нощь помышляя, возопи Тебе: Господи, отверзи ми зеницы, Сыне Давидов Спасе наш, да со всеми и аз воспою Твою силу.
Господи, мимоходя путем, обрел еси человека слепа от рождения, и удивлени бывше ученицы, вопрошаху Тя глаголюще: Учителю, кто согреши, сей ли, или родители его, да слеп родися? Ты же Спасе мой, возопил еси к ним: ни сей согреши, ни родители его, но да явятся дела Божия на нем. Мне подобает делати дела Пославшаго Мя, яже никтоже может делати. И сия рек, плюнув долу, брение сотворь, помазал еси очи его, рек к нему: иди умыйся в Силоамстей купели. Он же умывся здрав бысть, и вопияше к Тебе: верую Господи, и поклонися Тебе. Темже вопием и мы: помилуй нас.
За милосердие милости воплотивыйся Христе Боже, света лишеннаго от утробы, милосердием неизреченных щедрот сияния Божественнаго сподобил еси сего зеницам перстию создательными персты Твоими прикоснувыйся: Сам и ныне Светодателю, и нашя озари душевная чувства, яко един Независтнодатель.
Кто возглаголет силы Твоя Христе? или кто изочтет чудес Твоих множества? Сугуб бо яко виден был еси на земли за благость, сугубы и цельбы недугующым подавал еси. Не точию бо телесныя очи отверзл еси, иже от утробы слепому, но и душевныя. Темже Бога Тя исповедаше таящагося, и всем подающа велию милость.
Пасха священная нам днесь показася:
Воскресый из мертвых:
Се Жених грядет:
Помяни господи яко благ:
Помяни господи, в надежди:
Слава Святей, и Единосущней:
Слава в вышних Богу:
На Бог Господь:
Отцу и Духови Собезначальный, Иже светом яко ризою одеваяйся, человеколюбно в наше естество облечеся, и недуги человеческия отгоняя яко бог, просвети и зеницы от ложесн матерних лишеннаго света.
Коня и всадника:
Горе ко Отцу Христос восходит, и приносит плоть, юже от нас восприят: того воспоим в похвалении днесь, победную песнь поюще.
Книги писаний Божественных, и проповеди премудрых богоглагольник, конец яве прияша: по востании бо Владыка, восходит со славою в небесная.
Земля тайно ликует, и небесная веселия исполняются о Вознесении Христа, древле разстоящаяся соединившаго благодатию, и Евино преграждение разорившаго.
Спасителю Богу:
Водрузивый на ничесомже землю:
Связав Своею смертию Слове смерть, из мертвых воскресл еси яве тридневен, и к небесным Спасе возшел еси со славою, песнословящым безплотным Твое смотрение неизреченное.
Пришел еси к земным Христе кроме тела, и облекся в плоть, Крест претерпел еси, и воскрес из мертвых, возшел еси со славою к началосветному Отцу Твоему, умиротворивый всяческая.
Поискав Христе на земли заблуждшее овча, незаблудным Слове, сие счинил еси: и Вознесся к небесем, сел еси во славе одесную Твоего Родителя. Слава многому благоутробию Твоему.
Силою Креста Твоего Христе:
Душевныма очима:
Воочил еси Христе от утробы рожденнаго без очес, показавый иудеем Спасе мой, славу Твою неизреченную, и яко Свет всех еси: но завистию Тя ослепленнии умом наветующе, живота Подателя умертвити потщахуся.
Родился еси, яко Ты Спасе мой восхотевый, явился же паки еси, яко Ты восхотел еси, и пострадал еси яко Человек, яко Бог же воскресл еси. На небеса со славою возшел еси, и возвел еси человеческое существо, и славою удобрил еси.
Божественное Твое разумев:
Прежде грехом осужденное естество наше Всецарю Твоим приятием помиловася, песнословящее Твое со страхом Востание, и Божественное Вознесение.
Дивятся безплотных чини, смотряюще Тя Христе носяща тело земное, и возшедша на облак, и к небесным восходяща.
Видевше очервлены ризы Твоя Христе Всецарю, Твоим восходом ужасошася ангельския силы и страхом и радостию поклонишася.
Восплещим рукама, Господь востав из мертвых, на небеса взыде, повинувшымся Ему ангелом, яко Творцу и Богу нашему.
Услышах слух силы Креста:
Одеяйся светом:
Разрешив осуждение человечества, Христос воскресе и к небесным, Отчим соседением почет, ихже возлюби.
По воскресении радостнотворивый Христе ученики Твоя, возшел еси горе, к Твоему Родителю, Егоже не разлучился еси, аще и человеком беседовал еси.
Закону предсения, и проповедания богоглаголивых исполнив, Христе возшел еси, облаку Тя подъемшу Спасе, к небесным.
Утренююще вопием Ти:
Неистовствующееся бурею:
Странное видение явился еси ангелом.человечь зрак нося, восходом Твоим страшным Человеколюбче: темже со страхом воспеваем Тя.
Всех Господь со славою восходит светло к Своему Безначальному Родителю: вся тварь ныне празднует ликующи.
Всяк язык днесь да вопиет: в воскликновении, Христос взыде, и в трубы Божественном гласе к небесем: ихже не остави.
Обыде мя бездна:
Превозносимый отцев:
Растерзав средостение вражды Господи, Крестом и Страстию Твоею, облаком носимь возшел еси со славою к Безначальному Отцу.
Трепетни взываху силы: возмите врата, прииде Христос тело земное нося, и Божественною Страстию велиара умертвив.
Что твоя ризы червлены человеколюбче? силам божественным вопрошающым: точило ныне изгнетох, христос восходя вопияше.
Песньми Твое распятие Христе, и Востание согласно славим, светло празднующе о Вознесении честнем Твоем во веки.
В пещи огненней:
Тебе вседетелю:
Свет Тя от Света сущий, облак светел подъят от горы Масличныя, всем зрящым божественным учеником Твоим, и Тебе воспевающым во вся веки.
Руками псаломски восплещим, воскресе Христос Бог наш, и взыде, отонудуже сниде к нам человеколюбно, умиротворивый древле разстоящаяся.
Поя Давид вопиет: Христос взыде на херувимех Своих, и возлете яве на крилу умных чинов: егоже превозносим во вся веки.
Явился еси учеником воскрес от гроба, и сих возвел еси на гору Масличную, отонудуже облак светел подъем, взят к горним Христе Тебе со славою.
Из Отца прежде век:
Честнейшую: не поем: но поем припевы пасхи.
Священное торжество вся тварь приносит яве Вознесению Твоему Слове Божий, имже принесл еси Отцу Твоему, еже от нас естество восприял еси паче слова Неизменне.
Яко Бог стерл еси врата адова Спасе и вереи, и воскрес из мертвых, к небесным востекл еси чином ангельским, врата возмите, вопиющым со удивлением.
Твоему Божественному восходу дивящымся божественным учеником, предсташа явственно ангели, тем вопиюще: Егоже видите восходяща на небеса, Сей приидет со славою судити всем.
Еже Христе даровал еси мир учеником, к горним древле восходя. той и нам богатно низпосли, в любви всех содержая: яко да согласно Тебе Спаса величаем.
Светоносная колесница Солнца мысленнаго, Ты была еси воистинну, Нескверная Чистая, Имже седящии во тме видеша свет познания, по долгу Тя славяще.
Тя паче ума:
Умныя мои очи:
Слепый родивыйся: Мимоидый Иисус от святилища:
Все житие слепый:
Господи мимоходящу ти:
Что тя наречем:
Сей день, егоже сотвори Господь:
Тело христово:
Благословлю господа:
Господи воззвах: поставим стихиры 4, глас 6:
Господь Вознесеся на небеса: Господи Твоему Вознесению: На горах святых: Господи, смотрения совершив таинство:
Господи, апостоли яко видеша Тя:
Возшед на небеса:
Вси языцы восплещите руками: Возшел еси Христе к Безначальному Отцу:
Взыде Бог в воскликновении: Ангели Твои Господи:
Родился еси, яко Сам восхотел еси:
Отче наш.
Вознеслся еси во славе Христе Боже наш, радость сотворивый учеником обетованием Святаго Духа, извещенным им бывшым благословением, яко Ты еси Сын Божий, Избавитель мира.
Господь Вознесеся на небеса, да послет Утешителя миру: небеса уготоваша престол Его, облацы восхождение Его. Ангели дивятся, Человека зряще превыше себе. Отец ждет, Егоже в недрах имать Соприсносущна: Дух же Святый велит всем ангелом Его: возмите врата князи вашя, вси языцы восплещите руками, яко взыде Христос, идеже бе первее.
Господи, Твоему Вознесению удивишася херувими, зряще Тебе Бога на облацех восходяща, на них седящаго и славим Тя, яко блага милость Твоя, слава Тебе.
На горах святых зряще Твое Вознесение Христе, Сияние славы Отчи, воспеваем Твой светообразный лица зрак, кланяемся Страстем Твоим, почитаем Воскресение, славное Вознесение славяще: помилуй нас.
Господи, апостоли яко видеша Тя, на облацех возносима, рыданием слез, Жизнодавче Христе, скорби исполняеми, рыдающе глаголаху: Владыко, не остави нас сирых, за милосердие возлюбил еси рабы Твоя, яко Благоутробен: но посли якоже обещал еси нам, Пресвятаго Твоего Духа, просвещающа душы нашя.
Господи, смотрения совершив таинство, поим Твоя ученики на гору Елеонскую, возносился еси, и се твердь небесную прошел еси, мене ради Обнищавый по мне и возшед отонудуже не разлучился еси, Всесвятаго Твоего Духа низпосли, просвещающа душы нашя [Дважды.]
Недр Отеческих не разлучся, Сладчайший Иисусе, и с земными яко Человек пожив, днесь от горы Елеонския Вознеслся еси во славе, и падшее естество наше милостивно Вознес, Отцу спосадил еси. Темже небеснии безплотных чинове, чудеси удивляющеся, ужасахуся ужасом, и трепетом содержими, Твое человеколюбие величаху. С нимиже и мы земнии, еже к нам Твое снизхождение, и еже от нас Вознесение славословяще, молимся глаголюще: ученики, и Рождшую Тя Богородицу, радости безчисленныя Исполнивый во Твое Вознесение, и нас сподоби избранных Твоих радости, молитвами их, великия ради Твоея милости.
Тако глаголет Господь: будет в последния дни явлена гора Господня, и дом Божий на версех гор, и Вознесется превыше холмов, и приидут на ню вси языцы. И пойдут людие мнози, и рекут: приидите взыдем на гору Господню, и в дом Бога Иаковля, и возвестит нам путь Свой, и пойдем по нему.
Тако глаголет Господь: поидите и внидите враты Моими, уготовите путь Мой, и путь творите людем Моим, и камения от пути размещите, Вознесите знамение на языки. Се бо Господь сотвори слышано даже до последних земли: рцыте дщери Сионове, се Спаситель твой приходит, имея с Собою мзду, и дело Его пред лицем Его. И прозовет я люди святы, избавлены от Господа: ты же наречешися взысканный град, и неоставленный. Кто Сей пришедый из Едома, оброщение риз Его от Восора? Сей красен во одежди Своей, вопиет с крепостию велиею: Аз глаголю правду и суд спасения. Почто Ти оброщены ризы, и одежды Твоя яко от истоптания точила исполнены истоптания? Точило истоптах Един, и от язык несть муж со Мною. Милость Господню помянух, добродетели Господни во всех, имиже нам воздавает. Господь, Судия благий дому Израилеву, наносит нам по милости Своей, и по множеству правды Своея. И рече: не людие ли Мои, чада не отвергут ли ся? И бысть им во спасение от всякия скорби их. Не ходатай, ниже ангел, но Сам Господь спасе их: за еже любити их, и щадети их, Сам избави их, и восприят их, и Вознесе их во вся дни века.
Тако глаголет Господь: се день грядет господень, и станут нозе Его в день оный на горе Елеонстей, прямо Иерусалима, от восток солнца. И в день оный изыдет вода жива из Иерусалима, пол ея в море первое, и пол ея в море последнее: в жатву и в весну будет тако. И будет Господь Царь по всей земли, в день оный будет Господь един. Имя Его едино, окружающее всю землю и пустыню, от Гавы даже до Реммона, противу хребту Иерусалимлю: и Вознесется, и на месте пребудет, от врат Вениаминовых, даже до места дверей первых, даже до врат угольных, и даже до столпа анамеилева, даже до подточилий царевых, обитают в нем: и анафема не будет ктому, и вселится Иерусалим надеяйся.
Возшед на небеса, отонудуже и сошел еси, не остави нас сирых Господи: да приидет Твой Дух, нося мир мирови, покажи сыном человеческим дела силы Твоея, Господи Человеколюбче.
Возшел еси Христе к Безначальному Отцу Твоему, неописанных Его недр не разлучивыйся, и прилог силы хваления трисвятаго не прияша, но единаго Сына и по вочеловечении познаша Тя Господи, единородна Отцу: во множестве щедрот Твоих помилуй нас.
Ангели Твои Господи, апостолом глаголаху: мужие галилейстии, что стоите, зряще на небо? Сей есть Христос Бог, Вознесыйся от вас на небо, Той приидет паки, имже образом видесте Его идуща на небо: послужите Ему в преподобии и правде.
Егда пришел еси на гору Христе Елеонскую, Отчее совершити благоволение, ужасошася небеснии ангели, и устрашишася преисподнии. Предсташа же ученицы с радостию трепетни, яко глаголал еси им, яко престол же готовляшеся против облак ждущий: врата же небо отверзшее доброту являше, и земля сокровища открывает, Адамову схождению яко познатися, и паки восхождению. но стопы убо возвышахуся, якоже руце, уста же вельми благословляху, якоже слышашеся, облак подъемляше, и небо внутрь Тебе прият. Дело сие Господи соделал еси великое и преславное, во спасение душ наших.
Низшедшее естество Адамово, в дольнейшыя страны земли, Боже новосотворивый Собою превыше всякаго начала и власти, возвел еси днесь: яко бо возлюбив спосадил еси, якоже помиловав соединил еси Себе, яко соединивый спострадал еси, яко безстрастен пострадав, и спрославил еси. Но безплотнии, кто есть Сей, глаголаху красный Муж? но не человек точию, Бог же и Человек, совокупленно и являемо. Темже удивлени ангели, во одеждах летающе окрест учеников, друзии же стояще вопияху: мужие галилейстии, Иже от вас отиде, Сей есть Иисус Человек Бог. Бог Человек паки приидет, Судия живых и мертвых, верным же даруяй грехов прощение и велию милость.
Егда Вознеслся еси во славе Христе Боже, учеником зрящым, облацы подъимаху Тя с плотию, врата взяшася небесная, лик ангельский радовашеся с веселием, горнейшыя силы зовяху глаголюще: возмите врата князи вашя, и внидет Царь Славы. Ученицы же дивящеся глаголаху: не разлучися нас Пастырю Добрый, но посли нам Духа Твоего Пресвятаго, наставляюща, и утверждающа, и просвещающа, и освящающа душы нашя.
Господи, таинство еже от веков сокровенное и от родов исполнив яко Благ, пришел еси со ученики Твоими на гору Елеонскую, имея Рождшую Тя творца и всех Содетеля: Той бо в страсти Твоей матерски паче всех болезновавшей, подобаше и славою плоти Твоея, премногия насладитися радости. Еяже и мы причащающеся, еже на небеса восходом Твоим Владыко, великую Твою милость на нас бывшую славим.
Родился еси яко Сам восхотел еси, явился еси яко Сам изволил еси: пострадал еси плотию Боже наш, из мертвых воскресл еси поправ смерть. Вознеслся еси во славе, всяческая исполняяй, и послал еси нам Духа Божественнаго, еже воспевати и славити Твое Божество.
Вси языцы восплещите руками:
Восприемлему Тебе Христе от горы Масличныя, силы зряще, друг другу вопияху: Кто есть Сей? И глаголет к ним: Сей есть Державный и Сильный, Сей есть Сильный в брани, Сей есть воистинну Царь Славы. И почто Ему червлены ризы? Из Восора приходит, еже есть плоти. Ты же Сам яко Бог одесную сед величествия, послал еси нам Духа Святаго, да наставит и спасет душы нашя.
Взыде Бог в воскликновении:
Вознеслся еси во славе на горе Масличней Христе Боже, пред Твоими ученики, и сел еси одесную Отца, всяческая исполняяй Божеством, и послал еси им Духа Святаго, просвещающа и утверждающа, и освящающа душы нашя.
Взыде Бог в воскликновении, Господь во гласе трубне, еже Вознести падший образ Адамов, и послати Духа Утешителя, еже освятити душы нашя.
Вознеслся еси во славе:
Помяни Господи, яко Благ:
Помяни Господи, в надежди:
Ангелом дивящымся восхода странному, и учеником ужасающымся страшному взытия, возшел еси со славою яко Бог, и врата Тебе взяшася Спасе. Сего ради силы небесныя дивляхуся вопиюще: слава снизхождению твоему Спасе, слава царствию Твоему, слава Вознесению Твоему, Едине Человеколюбче.
Превечный Бог и безначальный, еже восприят естество человеческое, обоготворив тайно днесь Вознесе. Ангели предтекуще апостолом показоваху Сего идуща на небеса славою многою, Томуже поклонившеся глаголаху: слава Богу Вознесшемуся.
Сошедый с небесе на земная, и долу лежащий во адове стражи, совоскресивый яко Бог Адамов зрак, Вознесением Твоим Христе на небеса возвед, престолу Отеческому Твоему соседителя соделал еси, яко милостив и Человеколюбец.
Взыде Бог в воскликновении, Господь во гласе трубне.
Вси языцы восплещите руками: Всякое дыхание:
Воскрес Иисус 
Молитвами апостолов:
Помилуй мя Боже, по велицей милости Твоей:
Днесь на небесех горния силы наше естество зряще, дивящеся страннаго образа восходу, недоумевахуся друг ко другу глаголюще: кто Сей пришедый? Видяще же своего Владыку, небесная врата взяти повелеваху: с нимиже непрестанно воспоим с плотию отонуду паки Грядущаго, яко Судию всех и Бога всесильна.
Спасителю Богу в мори люди немокрыми ногами наставльшему, и фараона со всевоинством потопльшему, Тому Единому поим: яко прославися.
Воспоим вси людие, на рамех херувимских Вознесшуся со славою Христу, и спосадившему нас одесную Отца, песнь победную: яко прославися.
Ходатая Богу и человеком Христа, лицы ангельстии видевше, с плотию в вышних удивляхуся, согласно же воспеваху песнь победную: яко прославися.
Явльшемуся Богу на горе Синайстей, и закон давшему боговидцу Моисею, от горы Елеонския Вознесшемуся плотию, Тому вси воспоим: яко прославися.
Пречистая Мати Божия, Воплощеннаго от Тебе, и от недр Родителя неотступльшаго Бога непрестанно моли, от всякаго обстояния спасти, яже созда.
Оди Иосиф.
Отверзу уста моя:
Воскресл еси тридневен, по естеству безсмертный, и явился еси единонадесятим, и всем учеником, и востекл еси Христе ко Отцу, облаком носимь всех Творче.
Вопиет явственно поя Давид богодохновенный, взыде Господь к небесным, в воскликновении и трубы шуме, и к началосветному Отцу доспе.
Состаревшийся, Господи, мир многими грехми, обновив страстию Твоею и востанием Твоим, возшел еси носимь облаком к пренебесным: слава славе Твоей.
Владыку родила еси всех, всенепорочная Владычице, страсть вольную приимшаго, и возшедша к Своему Отцу, Егоже не остави, аще и плоть взят.
Божественным покровен, медленоязычный мраком, извитийствова Богописанный закон: тину бо оттряс очесе умнаго, видит Сущаго, и научается Духа разуму, хваля Божественными песньми.
Возшел еси Жизнодавче Христе ко Отцу, и Вознесл род наш Человеколюбче, неизреченным благоутробием Твоим.
Чини ангельстии Спасе, человеческое естество видевше совосходящее Тебе, непрестанно удивляеми воспеваху Тя.
Ужасахуся ангельстии лицы Христе, зряще Тя с телесем Вознесшася, и воспеваху святое Твое Вознесение.
Естество человеческое Христе, тлением падшее возставил еси, и восходом Твоим Вознесл еси, и с Собою нас прославил еси.
Моли непрестанно Чистая, Произшедшаго от ложесн Твоих, избавитися прелести диаволи, поющым Тя Матерь Божию.
Твоя песнословцы Богородице:
Возмите врата небесная, се прииде Христос Царь твари, в тело оболкся земное, горнейшым глаголаху силам дольнейшыя.
Взыскав Христе, прельщеннаго прелестию змиевою Адама, яко в сего оболкийся, возшел еси, и сел еси одесную, яко сопрестолен Отцу, поющым ангелом Тебе.
Земля празднует и ликует, радуется и небо, Вознесением днесь Творца твари, предъявленно соединившаго разстоящаяся хотением.
Смерти родивши Разрушителя, Единаго безсмертнаго Бога, Дево Мати Всечистая: Того присно умоли, умерщвляющыя моя страсти уморити, и спасти мя.
Разверзе утробы нечадствовавшия узы, досаду же неудоботерпиму благочадствующия, едина молитва пророчицы древле Анны носящия дух сокрушен, к Сильному, и Богу разумов.
Всед на облаки небесныя, оставив мир сущым на земли, возшел и сел еси одесную Отца, яко Единосущен Сему сый и Духу. Аще бо и во плоти явился еси, но непреложен пребыл еси: темже чаеши совершения конец, судити грядый на землю миру всему. Правосуде Господи, пощади душы нашя, прегрешений оставление даруя, яко Бог милостив, рабом Твоим.
Услышах слух силы Креста, яко рай отверзеся им, и возопих: слава силе Твоей Господи.
Вознеслся еси во славе, ангелов Царю, Утешителя нам от Отца послав. Темже вопием: слава Христе Вознесению Твоему.
Яко взыде Спас ко Отцу с плотию, удивишася ангельская воинства, и возопиша: слава Христе Вознесению Твоему.
Ангельския силы горнейшым вопияху: врата возмите, Христу нашему Царю, Егоже воспеваем вкупе со Отцем и Духом.
Дева роди, и матерняя не позна: но Мати убо есть, Девою же пребысть, Юже воспевающе, радуйся Богородице, взываем.
Седяй во Славе:
Иисус Жизнодавец приим, ихже возлюби, на Елеонскую гору восходит, и сих благослови, и облаком носимь Отчая недра доспе, яже никакоже бе оставил.
Мир весь празднует видимый и невидимый: в радости ангели ликуют, и человецы славословяще непрестанно Вознесение, плотию Соединившагося нам благостию.
Разрушивый державу смерти яко безсмертный Господи, безсмертие всем даровал еси Человеколюбче, и Вознеслся еси во славе, зрящым Тя честным учеником Иисусе всесильне.
Блаженно чрево Твое Всенепорочная бысть: чрево бо адово преславно истощившаго, несказанно вместити сподобилася еси: Егоже моли спасти нас поющих Тя.
Царю царей, Яковый от Яковаго един Слове произшедый, от Отца безвиновнаго, равномощнаго Твоего Духа апостолом истинно послал еси, яко Благодетеля поющым: слава державе Твоей Господи.
Утренююще вопием Ти Господи, спаси ны: Ты бо еси Бог наш, разве бо тебе иного не знаем.
Исполнив веселия всяческая Милостиве, к горним силам с плотию пришел еси.
Ангельския силы вземлема Тебе видевше, врата, взываху Царю нашему, возмите.
Апостоли видевше возвышаема Спаса, с трепетом взываху Царю нашему: слава Тебе.
Деву по рождестве поем Тя Богородице, Ты бо Бога Слова плотию мирови родила еси.
Ужасошася всяческая:
Умертвив смерть Твоею смертию Господи, взем ихже возлюбил еси, возшел еси на Масличную гору святую, и оттуду востекл еси Христе к Твоему Родителю, облаком носимь.
Странно Твое рождество, странно Твое воскресение, странно и страшно Твое Жизнодавче, еже от горы Божественное Вознесение, еже изъобразуя Илиа четвероконный восхождаше, воспевая Тя Человеколюбче.
Зрящым апостолом вещаху ангели: мужие галилейстии, что чудитеся Вознесению Жизнодавца Христа: Сей приидет паки на землю судити миру всему, яко Судия праведнейший.
Деву сохранив Тя по рождестве нетленну, восходит Христос ко Отцу Богородительнице, Егоже не остави, аще и плоть прият из Тебе, мысленную же и одушевленную, за милость неизреченную.
Решительное очищение грехов, огнедохновенную приимите Духа росу, о чада светообразная церковная. Ныне от Сиона бо изыде закон, языкоогнеобразная Духа благодать.
Обыде мя бездна, гроб мне кит бысть, аз же возопих к Тебе Человеколюбцу, и спасе мя десница Твоя Господи.
Взыграшася апостоли, зряще на высоту днесь Зиждителя вземлема, упованием Духа, и страхом зовяху: слава восходу Твоему.
Предсташа ангели, вопиюще Христе учеником Твоим: имже образом видесте Христа восходяща с плотию, паки приидет Праведный всех Судия.
Яко видеша Тя Спасе наш небесныя силы, на высоту вземлема с телом, взываху, глаголюще: велико Владыко, человеколюбие Твое.
Купину Тя неопалимую, и гору, и лествицу одушевленную, и дверь небесную достойно славим Марие славная, православных похвало.
Божественное сие и всечестное:
Да каплют нам свыше облацы веселие вечное, Христос бо, облаком яко херувимы носимый, к Своему Отцу восходит днесь.
Плоти явився подобием, прежде разстоящаяся собрал еси во едино Человеколюбче, и Вознеслся еси Щедре в небесная, зрящым Тя учеником Твоим.
Что червлены ризы плоти соединившагося дебельству? Святии ангели Христа зряще вещаху, страсти честныя Божественныя носяща образы.
Поем отроковице зачатие, поем Твое неизреченное рождество, имже избавихомся Чистая тли и озлобления, и мрачнаго адова затворения.
Очищение нам Христе и спасение Владыко, возсиял еси от Девы, да яко пророка от зверя морскаго персей Иону, от тли исхитиши всего Адама всеродна падшаго.
Еже о нас исполнив смотрение, и яже на земли соединив Небесным, Вознеслся еси во славе Христе Боже наш, никакоже отлучаяся, но пребывая неотступный, и вопия любящым Тя: Аз есмь с вами, и никтоже на вы.
Яже земли на земли оставившии, яже пепельная персти уступающии, приидите воспрянем, и на высоту возведем очи и мысли, вперим виды, вкупе чувства, на небесная врата смертнии, непщуим быти в Масличной горе, и взирати на Избавляющаго на облацех носима. Отонуду бо Господь на небеса востече, и тамо даролюбезны дары раздая апостолом Своим, утешив я яко Отец, и утвердив я, наставив яко сынов, и рече к ним: не разлучаюся вас, Аз есмь с вами, и никтоже на вы.
Одесную сел еси Отца Слове:
Веру учеником известншую показавый.
В тойже день, в четверток шестыя недели по Пасце, Вознесение празднуем Господа Бога и Спаса нашего Иисуса Христа. Понеже бо со ученики прежде страсти пребывая, Всесвятаго Духа обеща пришествие, рек: полезно есть, да Аз иду: аще бо Аз не иду, Утешитель не приидет. И паки: егда же приидет Он, научит вас на всю истину. По воскресении же из мертвых, во днех четыредесятих являяся им, не вкупе, но особопребыванием ядый с ними и пия, известнейшее воскресение представляя. Конечнее многа о Царствии Божии обетовав, заповедаше сим от Иерусалима не отлучатися, но тамо пребывати, Пресвятаго Духа пришествия ждати, и Тем крещаемым: водою бо бяше и единою прежде крещение от Иоанна, аще и послежде Епифаний Кипрский повествова: яко Богослов убо Иоанн Богородицу крести, Петр же и той и прочыя апостолы. Заповеда же им пребывати во Иерусалиме, да тамо прежде проповедь Еванглиа известится, да не како в чуждая отшедше места, удобно оболгани будут, и яко должно бяше, яко воином неким отсюду уготовитися оружием Духа, и тако на брань поити враг Христовых. Но понеже время наста Вознесения, возводит убо их на гору Елеонскую: нарицается же сице, зане множайшими маслинами насаждена бе. И глаголав им о еже в конце сего проповедания: еще же и о непостижимом Своем Царствии в будущем, понеже и онех не искушати Его хотящих зряще, сущей тамо и Пречистей Его Матери, приставляет ангелы им, на небеса восхождение показующыя. И зрящым убо взятся от среды их, облаку Онаго подъимшу, и тако от ангел предсылаемь, повелевающих друг другу небесных дверей взятие, и дивящихся еже от кровей плоти Его червленному, взыде и седе одесную Отца, обожив плоть и дерзну глаголати, сотворив сию купно божественную, еюже мы примирихомся, древней вражде разрушившейся. Апостолом убо ангели в виде мужей предсташа глаголюще: мужие галилейстии, что стоите дивящеся, и на небо взирающе? Сей Егоже видите с плотию Бога Иисуса, Сей приидет паки с плотию яве: обаче не якоже первее, убозе же и молчаливне, но со славою великою, якоже ныне зрите от ангел провождаема. Тогда апостоли еже взирати оставльше, возвратишася от горы Елеон: близ же сия есть от Иерусалима две тысящи и четыредесять ножных стоп, разстоящи ей: се бо есть субботе путь. Сице же узаконено бысть Моисеем на толико стоп в субботу ходити, занеже и сень свидения, толицеми стопами ногу бяше отстоящи от иудейскаго полка. Возможно бо бе неким тамо в субботу ходити поклонитися, и не вящшее шествие протязати, сего ради наречеся и субботы путь. Мнится же неким отсюду, яко и Христово Вознесение в субботу бысть, обаче погрешиша. Возвращшеся же апостоли внидоша в горницу, в нейже беша сошедшеся с мироносицами женами, и Материю Слова, постом и молитвами, и молением упражняющеся, и нашествия Всесвятаго Духа ожидающе, якоже бе обещание. Вознесыйся во славе Христе Боже, помилуй нас. Аминь.
На облацех света Вознесыйся, и спасый мир, благословен Бог отец наших.
На раму Спасе, заблуждшее взем естество, Вознесся, Богу и Отцу привел еси.
Возшедый во плоти к безплотному Отцу, благословен Бог отец наших.
Умерщвленое наше грехом естество взем, Твоему свойственному Отцу Спасе привел еси.
От Девы рождся, Юже Богородицу соделал еси, благословен Бог отец наших.
Не послужиша твари:
Светлый Тя Свет суща, подъят облак Господи, от земли паче ума восприемлема и небеснии собори восхвалиша со апостолы, глаголюще: Боже благословен еси.
Рукама вси радующеся восплещим, Вознесением христовым, и воскликнем: взыде Бог во гласе трубне, и седе одесную, яко сопрестолен Отцу во веки.
Поя древле Моисей великий, взываше: да поклонятся восходящу Христу небеснии ангели, яко всех Царю, емуже зовем: отцев Господи и Боже благословен еси.
О чудес преславных! Како вместила еси Бога невместимаго богорадованная, плотию обнищавшаго, со славою многою в небесная Вознесшагося днесь, и оживившаго человеки?
Согласная возшуме органская песнь, почитати златосотворенный бездушный истукан: Утешителева же светоносная благодать почествует, еже вопити: Троице Единая, равносильная, безначальная, благословена еси.
Из отца прежде век рожденнаго Сына, и Бога, и в последняя лета воплощеннаго от Девы Матере, священницы пойте, людие превозносите во вся веки.
Во двою существу возлетевшаго Жизнодавца Христа на небеса со славою, и Отцу соседящаго, священницы пойте, людие превозносите во вся веки.
От работы идольския тварь избавившаго, и представившаго ту свободну Твоему Отцу, Тебе Спасе поем, и Тебе превозносим во вся веки.
Своим схождением низложившаго супостата, и Своим возшествием Вознесшаго человеки, священницы пойте, людие превозносите во вся веки.
Херувимов превышшая явилася еси Богородице Чистая, во чреве Твоем сими Носимаго носившая: Егоже со безплотными, человецы славословим во вся веки.
Отроки благочестивыя:
Явишася умове апостолом в Вознесении, и вещаху: что взирающе стоите дивящеся? Сей восходяй в небесная, приидет и паки судити иже на земли человеком, Судия сый Един.
Дадим Богу величие, хвалы согласие воскликнем, воспоим, ликуим, руками же восплещим: взыде Бог наш на небеса от земли, ангелом, архангелом поющым Сего, яко Владыку и Творца всех.
Взятся превыше ангел естество наше, древле отпадшее, и на престоле посаждено бысть Божественне, паче смысла: приидите торжествуим и воззовем: Господа пойте дела, и превозносите во вся веки.
Се Сын Твой Богородице, пленив Крестом Своим смерть, воскресе тридневен, и учеником Своим явлься, востече к небесным: с нимиже Тебе покланяющеся поем и славословим во вся веки.
Хвалим, благословим, покланяемся:
Разрешает узы, и орошает пламень, трисветлый Богоначалия Образ: поют отроцы, благословит же Единаго Спаса и Вседетеля, яко Благодетеля сотворенная всяческая тварь.
Величай душе моя, Вознесшагося от земли на небо, христа жизнодавца.
Тя паче ума и словесе Матерь Божию, в лето Безлетнаго неизреченно рождшую вернии единомудренно величаем.
Тебе избавителя мира Христа Бога, апостоли видяще Божественно возвышаема, со страхом играюще величаху.
Твою обожившуюся плоть зряще Христе, на высоте ангели, друг ко другу глаголаху: воистинну Сей есть Бог наш.
Тебе безплотных чинове Христе Боже, на облацех вземлема видяще, взываху: славы Царю, врата возмите.
Тебе сошедшаго даже до последних земли, и человека спасшаго, и восхождением Твоим возвысившаго, сего величаем.
Радуйся Богородице Мати Христа Бога: Егоже родила еси, днесь от земли возносима со апостолы зрящи, возвеличала еси.
Ангели восхождение Владыки зряще ужасахуся, како со славою взятся от земли на горняя.
Всяк земнородный:
О даров паче постижения! О таинства страшнаго! Всеми бо владычествуяй, от земли отходя к небесным, учеником посла Духа Святаго, просветившаго сих смысл, и огненны сотворившаго благодатию.
Полцы ученичестии, Господь рече, вы седите во Иерусалиме: и Аз низпослю вам утешителя другаго, Отцу сопрестольна и Мне равночестна, Егоже видите взимаема, и облаком светлым носима.
Взятся яве великолепие выше небес, плотию обнищавшаго, и соседением Отца почтеся естество наше отпадшее: торжествуим, и согласно вси воскликнем, восплещим руками радующеся.
Свет от Света возсиявый Всенепорочная, из Тебе возсия, и черность безбожия всю разруши, и в нощи спящих просвети. Сего ради вси по долгу Тя во веки присно ублажаем.
Радуйся Царице, Матеродевственная славо: всяка бо удобообращательная благоглаголивая уста витийствовати не могут, Тебе пети достойно: низумевает же ум всяк, Твое Рождество разумети. Темже Тя согласно славим.
Учеником зрящым Тя, Вознеслся еси Христе ко Отцу соседя, ангели предтекуще зовяху: возмите врата, возмите, Царь бо взыде к начальному Свету славы.
Ангельски иже в мире торжествуим, на престоле славы Богу носимому, взывающе пение: Свят еси Отче небесный, Сприсносущный Слове, Свят еси и Душе Всесвятый.
Начальницы ангелов смотряюще, Спасе, восхождения странное, недоумевахуся друг ко другу: что видение сие? Человек убо зраком видимый, якоже Бог, превыше небес с плотию восходит.
Галилеане зряще Тя Вознесенна, от Масличныя горы с телом Слове, слышаху ангелов вопиющих им: что стоите зряще? Сей приидет паки с плотию, имже образом видесте.
Яко Господь Вышний страшен, Царь велий по всей земли. Молитвами Богородицы:
Покори люди нам и языки под ноги нашя. Молитвами Богородицы:
Взыде Бог в воскликновении, Господь во гласе трубне. Молитвами Богородицы Спасе спаси нас.
Молитвами Богородицы Спасе спаси нас.
Велий Господь и хвален зело, во граде Бога нашего в горе святей Его. Спаси нас Сыне Божий, Вознесыйся во славе, поющыя Ти: Аллилуиа.
Горы Сионския, ребра Северова, град Царя великаго. Спаси нас Сыне Божий:
Бог в тяжестех Его знаемь есть, егда заступает и. Спаси нас Сыне Божий, Вознесыйся:
Яко се царие земстии собрашася, снидошася вкупе: Спаси нас Сыне Божий, Вознесыйся:
Единородный Сыне:
услышите сия вси языцы, внушите вси живущии по вселенней.
Вознеслся еси во славе Христе Боже наш:
Земнороднии же и сынове человечестии, вкупе богат и убог.
уста моя возглаголют премудрость, и поучение сердца моего разум.
Приклоню в притчу ухо мое, отверзу во псалтири ганание мое.
Вознеслся еси:
Еже о нас исполнив:
Вознесися на небеса Боже, и по всей земли слава твоя.
Готово сердце мое Боже, готово сердце мое: воспою и пою во славе моей.
Первое убо слово сотворих: Аллилуиа, 
Взыде Бог в воскликновении, господь во гласе трубне.
Воскрес Иисус от мертвых, и ста посреде ученик Своих:
Взыде Бог в воскликновении, Господь во гласе трубне. Аллилуиа, 
Возшед на небеса, отонудуже и сошел еси, не остави нас сирых Господи: да приидет Твой Дух, нося мир мирови, покажи сыновом человеческим дела силы Твоея, Господи Человеколюбче.
Возшел еси Христе к Безначальному Отцу Твоему, неописанных Его недр не разлучивыйся, и прилог силы хваления трисвятаго не прияша, но единаго Сына и по вочеловечении познаша Тя Господи, Единородна Отцу: во множестве щедрот Твоих помилуй нас.
Ангели Твои Господи, апостолом глаголаху: мужие галилейстии, что стоите, зряще на небо? Сей есть Христос Бог, Вознесыйся от вас на небо, той приидет паки, имже образом видесте Его идуща на небо: послужите Ему в преподобии и правде.
святаго, аще имать, аще же ни:
Родился еси яко Сам восхотел еси, явился еси яко Сам изволил еси: пострадал еси плотию Боже наш, из мертвых воскресл еси поправ смерть: Вознеслся еси во славе, всяческая исполняяй, и послал еси нам Духа Божественнаго, еже воспевати и славити Твое Божество.
Бог наш на небеси и на земли, вся елика восхоте сотвори.
Во исходе Израилеве от Египта, дому Иаковля:
Бог наш на небеси и на земли:
Глаголет Иже всяческая Исполняяй, ко учеником на гору Елеонскую возшед: приближися, о друзи Мои, восхождения время, шедше научите языки слову, еже слышасте от гласа Моего. Тогда Вознеслся еси во славе якоже на колеснице: темже трепетом апостоли ужасахуся.
Егда Матери со ученики спутешествующым друг другу в Вифанию Христе, Вознесл еси руце Твои, во благословение их, и внегда благословити их, облак света от очес их абие взят Тя: тогда Вознеслся еси во славе, и Десноседатель воистинну явился еси Отцу спокланяемь.
Приидите, совзыдем вернии на высокую гору Елеонскую, якоже апостоли совосходяще, и на высоту вземше сердца, и мысли, узрим Господа ныне носима. Темже и мы благодарно радующеся возопиим: слава Вознесению Твоему Многомилостиве.
Повеленное тайно:
На гору возшед Елеонскую Иилостиве Иисусе, оттуду взялся еси: светлый бо облак от земли Тя подъят, зрящым учеником Твоим чудо страшное, вопиющым безплотным на небесех вышшым воинством: страхом врата возмитеся. С нимиже Царя Тя поет вся тварь, всех Бога.
Всед на облаки небесныя, оставив мир сущым на земли, возшел и сел еси одесную Отца, яко Единосущен Сему сый и Духу: аще бо и в плоти явился еси, но непреложен пребыл еси. Темже чаеши совершения конец, судити Грядый на землю миру всему. Правосуде Господи, пощади душы нашя, прегрешений оставление даруя, яко Бог милостив, рабом Твоим.
Чудо новолепное, человеческое бо естество на небеса взыде, соединившееся Слову Богу Вседержителю.
Возсия ясный и всесветлый день Владыки, Божественнаго на небеса восхождения, просвещающий всяческая.
Якоже учеником послал еси с высоты Срасленаго Твоего Духа: и людем Твоим посли Христе Спасе благодать Твою.
Господи, вземлющу ти ся отонудуже не разлучился еси, воинства ангелов и всех безплотных, радостию вопияху горншым силам: возмите врата князи вашя, и внидет Царь Славы: престол бо херувимский взят Тя с плотию, Господи слава Тебе.
Дал еси знамение:
Пострадал еси яко Человек, Безстрастный Божеством и воскресл еси тридневен Пленивый смерть, и Совоскресивый вся истлевшыя: и Вознеслся еси Христе ко Отцу, обещав послати утешителя священным апостолом Твоим, Иисусе Всесильне, Спасе душ наших.
Вы что стоите зряще на небо? видимии ангели, яко человецы глаголаху Слова таинником. Сей Егоже зрите, облаком светлым Возносящася, Тойже приидет, имже образом видесте Его судити миру, якоже рече: шедше убо вся реченная сотворите.
По еже от гроба Твоего паче постижения Востании, Всесильне Господи, приим ихже возлюбил еси, даже до Вифании извел еси Слове, и к горе быв Елеонстей, сих благословив, и тако Вознеслся еси повинующымся ангелом Тебе, Иисусе Всесильне,
Спасе душ наших.
Днесь на небесех горния силы наше естество зряще, дивящеся страннаго образа восходу, недоумевахуся, друг ко другу глаголюще: кто Сей пришедый? Видяще же своего Владыку, небесная врата взяти повелеваху: с нимиже непрестанно воспоим, с плотию отонуду паки Грядущаго, яко Судию всех и Бога Всесильна.
Исполнивый Блаже Отеческое благоволение, соединивый же горняя с дольними, Вознеслся еси во славе к первейшым.
Вознеслся еси к Твоему Родителю Щедре, отонудуже не разлучился еси, и Вознесл еси долу лежащее естество Владыко.
Облак Тя света восприят на высоту, и ангели со страхом и трепетом служаху Божественному Твоему Вознесению.
На гору Елеонскую пришел еси Милуяй род человеческий, и облак подъят Тя от очию учеников Твоих, трепещущым убо за видение, радующымся же за чаяние Святаго Духа: Имже утвердив Спасе, помилуй нас.
Ангелом дивящымся восхода странному, и учеником ужасающымся страшному взытия, возшел еси со славою яко Бог, и врата Тебе взяшася Спасе. Сего ради силы небесныя дивляхуся, вопиюще: слава снизхождению Твоему, Спасе, слава Царствию Твоему, слава Вознесению Твоему, едине Человеколюбче.
Аду пленившуся от Тебе Жизнодавче, и миру просветившуся во Твоем Воскресении, возшел еси со славою Спасе вся обдержаяй рукою. Сего ради со ангелы славословим Тя Вседержителю Господи: слава Вознесению Твоему Христе, слава Царствию Твоему, слава благоутробию Твоему, едине Человеколюбче.
Не оставлю сиры, яже Аз собрах, Господь другом глаголаше: но послю вам Духа Святаго.
Ангели премудрым вопияху апостолом: о мужие галилейстии! имже образом зрите, Той паки приидет.
Снидоша с радостию от Елеонския горы ученицы Твои Слове, славяще и поюще Божественное Твое Вознесение.
Вознеслся еси во славе от земли на небеса, вся Исполняяй Божеством, и одесную Отца сел еси, Иже в начале Бог Слово, отонудуже небесныя силы зряще, апостолом страшливи глаголаху: на Кого взираете на небо? Сей, Егоже видесте, Той паки приидет со славою судити всей вселенней, и отдати комуждо по делом его. К Немуже возопиим: Непостижиме Господи, слава Тебе.
Вознесися на небеса боже:
Во едину от суббот собравшымся учеником:
Глаголы, яже Аз глаголю вам:
Победу имеяй христе: Днесь Христос: Тебе Господи
Тайныя днесь:
Достойно есть яко воистинну, блажити Тя Богородицу: в Твое бо пречистое вшед чрево всех Содетель, плоть бысть, не преложився естеством, ниже мечтався о смотрении: но восприятей из Тебе словесно одушевленней плоти соединився, по ипостаси. Отонудуже благочестно во обоих естествах являющихся разнство творим. Того моли Честная Пресвятая, низпослати нам мир и велию милость.
Всю отложивше:
Помяну имя твое во всяком роде и роде:
Клятвою яко обеща Твоему праотцу древле Бог Прелетный, в последняя времена соверши, произшед Пречистая от чрева Твоего божественнаго. Ибо воистинну возсия от Тебе Господь, дланию содержай концы: егоже и мне благоуветлива сотвори в час судный Дево Блаженная, Того Царствия мя получити добродетелей возвышением, и страстей умерщвлением.
Слыши Дщи и виждь, и приклони ухо Твое:
Ума чистотою исаиа дево издалеча прорече, родити имущую создателя всея твари тя, честная пречистая: ты бо явилася еси едина во веки всенепорочная. темже тя молю: оскверненую очисти душу мою, и светлости божественныя общника мя покажи, и божественнаго твоего сына стояния деснаго, егда сядет, якоже писано есть, судити миру всему.
Смерти разрушение Рождеством Твоим явися, Ты бо Отроковице Живота Нетленнаго пребывалище. Темже Тя молю, в местех адовых страстей моих лежаща Ты возстави, и к веселию мя оживи Дево. Руководствуй ко блаженному возданию, и вечныя и божественныя сподоби радости, идеже сладость присносущная, идеже свет невечерний.
Молебную память:
Господи, таинство
Победу имеяй Христе, юже на ада, на Крест возшел еси: да во тме смерти седящыя воскресиши с Собою, Иже в мертвых Свободь, Источаяй живот от Своего света, Всесильне Спасе, помилуй нас.
Днесь Христос смерть поправ, якоже рече, воскресе, и радование мирови дарова, да вси взывающе, песнь тако рцем: Источниче жизни, Неприступный Свете, Всесильне Спасе, помилуй нас.
Тебе Господи Сущаго по всей твари, грешнии камо бежим? На небеси Сам живеши, во аде попрал еси смерть. Во глубины морския? Тамо рука Твоя Владыко. К тебе прибегаем, Тебе припадающе молимся: Воскресый из мертвых, помилуй нас.
Господь Вознесеся на небеса, да послет Утешителя миру, небеса уготоваша престол Его, облацы восхождение Его: ангели дивятся, Человека зряще превыше себе. Отец ждет, Егоже в недрах имать Соприсносущна, Дух же Святый велит всем ангелом Его: возмите врата князи вашя. вси языцы восплещите руками, яко взыде Христос, идеже бе первее.
Господи, Твоему Вознесению удивишася херувими, зряще Тебе Бога на облацех восходяща, на них седящаго, и славим Тя, яко блага милость Твоя: слава Тебе.
На горах святых зряще Твое Вознесение Христе, Сияние славы Отчи, воспеваем Твой светообразный лица зрак, кланяемся Страстем Твоим, почитаем Воскресение, славное Вознесение славяще, помилуй нас.
Отчаянная:
Из чрева родился еси прежде денницы, от Отца безматерен прежде век: аще и Арий тварь Тя, а не Бога славит, дерзостию смешая Тя Зиждителя тварем безумно, вещество огня вечнаго себе сокровищствуяй. Но Собор иже в Никеи, Сына Божия Тя проповеда Господи, Отцу и Духу Сопрестольна.
Кто Твою Спасе ризу раздра? Арий, Ты рекл еси, иже Троицы пресече Единочестное Начало в разделения: сей отверже Тя быти Единаго от Троицы, сей и Несториа учит Богородицу не глаголати. Но Собор, иже в Никеи, Сына Божия Тя проповеда Господи, Отцу и Духу Сопрестольна.
В брег падает греха Арий, Возненавидевый света видети, и божественною растерзается удицею внутренних, все издати существо и душу нужно, другий Иуда быв нравом и образом. Но Собор, иже в Никеи, Сына Божия Тя проповеда Господи, Отцу и Духу Сопрестольна.
Арий безумный Пресвятыя Троицы пресече единоначалие, в три беззаконная же и несрасленная существа. Темже отцы богоноснии сошедшеся усердно, ревностию разжизаеми, якоже Фесвитянин Илиа, духовным посекают мечем студу научившаго хульника, якоже Дух вещаше.
Тайныя днесь Духа трубы, богоносныя отцы восхвалим песнопевшыя посреде Церкве песнь сличную богословия, Троицу Едину непременную, Существо же и Божество, низложители Ариевы, и православных поборники, молящыяся всегда Господу, помиловатися душам нашым.
Кто Тебе не ублажит, Пресвятая Дево? Кто ли не воспоет Твоего Пречистаго Рождества? Безлетно бо от Отца возсиявый Сын Единородный, Тойже от Тебе Чистыя пройде, неизреченно воплощся, естеством Бог Сый, и естеством быв Человек нас ради, не во двою лицу разделяемый, но во двою естеству неслитно познаваемый. Того моли Чистая Всеблаженная, помиловатися душам нашым.
Слышав Аврам, яко пленен бысть Лот братаничь его, сочте своя домочадцы триста и осмьнадесять, и погна в след их даже до Дана, и нападе на ня нощию сам, и отроцы его с ним: и порази их, и гони их до Ховала, еже есть ошуюю Дамаска. И возврати всякаго коня содомскаго, и Лота братанича своего возврати, и вся имения его, и жены и люди. Изыде же царь Содомский во сретение ему, повнегда возвратитися ему от сеча Ходоллогоморскаго, и с царьми иже с ним, во юдоль Савин: сие же бяше поле царево. И Мелхиседек царь Салимский изнесе хлебы и вино, бяше же священник Бога Вышняго. И благослови Аврама, и рече: благословен Аврам Богом Вышним, Иже созда небо и землю, и благословен Бог Вышний, Иже предаде враги твоя под руки тебе.
Во днех онех, рече Моисей к сыном Исраилевым: видите, предах пред лицем вашим землю: вшедше наследуйте землю, еюже клятся Господь отцем вашым, Аврааму, Исааку и Иакову, дати им, и семени их по них. И рекох к вам во время оно, глаголя: не возмогу един водити вас, Господь Бог наш умножил вы есть, и се есте днесь яко звезды небесныя множеством. Господь Бог отец наших да приложит вам, яко да будете тысящами сугубо, и да благословит вас, якоже глагола вам. И взях от вас мужы мудры, и сведомы, и смыслены, и поставих их владети над вами тысященачальники, и стоначальники, и пятьдесятоначальники, и десятоначальники, и писмовводители судиям вашым. И заповедах судиям вашым во время оно, глаголя: разслушайте посреде братий ваших, и судите праведно посреде мужа, и посреде брата его, и посреде пришельца его, да не познаете лица в суде. малому и великому судиши, и не устыдишися лица человеческа, яко суд Божий есть.
Во днех онех, рече Моисей к сыном Исраилевым: се Господа Бога твоего небо, и небо небесе: земля, и вся елика суть на ней. Обаче отцы ваши произволи Господь любити я: и избра семя их по них, вас, паче всех язык, в день сей. И обрежите жестосердие ваше, и выи вашея не ожесточите ктому. Ибо Господь Бог наш, Сей Бог богов, и Господь господей: Бог Великий, Крепкий и Страшный, Иже не дивится лицу, ниже вземлет дар. Творяй суд пришельцу, и сироте и вдове, и любит пришельца, дати ему хлеб и ризу. И возлюбите пришельца: пришельцы бо бесте в земли египетстей. Господа Бога твоего да убоишися, и Тому единому послужиши, и к Нему прилепишися, и именем его кленешися. Той хвала твоя, и Той Бог твой, Иже сотвори тебе великая и славная сия, яже видесте очи твои.
Апостольских преданий известнии хранителие бысте святии отцы: Святыя бо Троицы Единосущное православно научивше, Ариево хуление соборне низложисте, с ним же и Македониа духоборца обличивше, осудисте Несториа, Евтихиа и Диоскора, Савеллиа же и Севира безглавнаго: Ихже прелести испросите избавитися нам, нескверну нашему житию в вере сохранитися, молимся.
Господи, смотрения совершив таинство, поим Твоя ученики на гору Елеонскую возносился еси, и се твердь небесную прошел еси, мене ради Обнищавый по мне: и возшед отонудуже не разлучился еси, Всесвятаго Твоего Духа низпосли просвещающа душы нашя.
Воскресение Твое Христе Спасе, ангели поют на небесех, и нас на земли сподоби чистым сердцем Тя славити.
Врата сокрушив медная, и вереи адовы сотрый, яко Бог Всесилен, род человеческий падший воскресил еси. Сего ради и мы согласно вопием: воскресый из мертвых, Господи слава Тебе.
Тления нас древняго Христос исправити хотя, на Кресте пригвождается, и во гробе полагается, Егоже мироносицы жены со слезами искаху, рыдающе глаголаху: увы нам Спасе всех, како изволил еси во гроб вселитися? Вселивый же ся хотяй, како украден был еси? Како преложен был еси? Кое же место Твое Живоносное сокры Тело? Но Владыко, якоже обещался еси, нам явися, и утоли от нас рыдание слез. Плачущымся же им, ангел к ним возопи: от плача преставше, апостолом рцыте, яко воскресе Господь, мирови даруяй очищение и велию милость.
Распныйся яко восхотел еси Христе, и смерть погребением Твоим пленивый, тридневен воскресл еси яко Бог со славою, мирови даруяй безконечную жизнь, и велию милость.
Молебную память днесь богоносных отцев, от всея вселенныя собравшихся, в светлем граде Никейстем, православных собрания, благочествующе верно празднуим. Сии бо лютаго Ариа безбожное веление благочестномудренне низложиша, и от Кафолическия Церкве соборне того изгнаша: и ясно Сына Божия единосущна и соприсносущна, прежде век Суща, всех научиша исповедати во изъображении веры, известно и благочестно сие изложивше. Темже и мы божественным их повелением последствующе, известно верующе служим, со Отцем Сыну, и Духу Всесвятому, во едином Божестве, Троице Единосущней.
Господи, таинство еже от веков сокровенное и от родов исполнив яко Благ, пришел еси со ученики Твоими на гору Елеонскую, имеяй Рождшую Тя Творца, и всех Содетеля: Той бо в страсти Твоей матерски паче всех болезновавшей, подобаше и славою плоти Твоея премногия насладитися радости. Еяже и мы причащающеся, еже на небеса восходом Твоим Владыко, великую Твою милость на нас бывшую славим.
Препрославлен еси:
Ангельския силы:
Ангельския силы на гробе Твоем, и стрегущии омертвеша: и стояше Мариа во гробе, ищущи Пречистаго Тела Твоего. Пленил еси ад, не искусився от него: сретил еси Деву, даруяй живот, воскресый из мертвых, Господи слава тебе.
Препрославлен еси Христе Боже наш, светила на земли отцы наши основавый, и теми ко истинней вере вся ны наставивый: Многоблагоутробне, слава Тебе.
Вознеслся еси во славе Христе Боже наш, радость сотворивый учеником, обетованием Святаго Духа, извещенным им бывшым благословением: яко Ты еси Сын Божий Избавитель мира.
Гробу отверсту, аду плачущуся, Мариа вопияше ко скрывшымся апостолом: изыдите винограда делателие, проповедите воскресения слово: воскресе Господь, подаяй мирови велию милость.
Господи, предстояше гробу Твоему Мариа Магдалина, и плакаше вопиющи, вертоградаря Тя мнящи, глаголаше: где положил еси Вечный Живот? где скрыл еси Седящаго на престоле херувимстем? Стрегущии бо Сего страха омертвеша. Или Господа моего дадите ми, или со мною возопийте: в мертвых быв, и мертвыя воскресивый, слава Тебе.
Благословенную Нарекий Твою Матерь, пришел еси на Страсть вольным хотением, возсияв на Кресте, взыскати хотя Адама, глаголя ангелом: срадуйтеся Мне, яко обретеся погибшая драхма. Вся мудре устроивый Боже наш, слава Тебе.
Живот во гробе возлежаше, и печать на камени надлежаше, яко Царя спяща воини стрежаху Христа, и враги Своя невидимо поразивый, воскресе Господь.
Вольною смертию живот безсмертный обретохом, Всесильне и едине всех Спасе: Ты бо в честном Твоем Востании вся воззвал еси, разрушивый адову победу и смерти жало.
Богородице Дево, моли Сына Твоего, волею пригвоздившагося на Кресте, и воскресшаго из мертвых Христа Бога нашего, спастися душам нашым.
непорочнах, Благословен еси Господи: Ангельский собор:
Вольною и животворящею Твоею смертию Христе, врата адова сокрушив яко Бог, отверзл еси нам древний рай, и воскрес из мертвых, избавил еси от истления живот наш.
На небо очи мои возвожу к Тебе, Слове: ущедри мя, да живу Тебе.
Помилуй нас уничиженных, устрояя благопотребныя Твоя сосуды, слове.
Святому Духу, всякая всеспасительная вина, аще коему Сей по достоянию дхнет, скоро вземлет от земных, восперяет, возращает, устрояет горе.
Аще не Господь бы был в нас, никтоже от нас противу возмогл бы вражиим бранем одолети: побеждающии бо от зде возносятся.
Зубы их да не ята будет душа моя, яко птенец Слове: увы мне, како имам от врага избыти грехолюбив сый?
Святым Духом обожение всем, благоволение, разум, мир и благословение: равнодетельный бо есть Отцу и Слову.
Надеющиися на Господа врагом страшни, и всем дивни: горе бо зрят.
В беззакония рук своих, праведных жребий, помощника Тя имея Спасе, не простирает.
Святаго Духа держава на всех: Емуже вышняя воинства покланяются со всяким дыханием дольним.
Господи, воздвигни силу Твою, и прииди во еже спасти нас.
Пасый израиля вонми, наставляяй яко овча иосифа. Всякое дыхание:
Явися иисус учеником своим востав от мертвых:
Яко по суху пешешествовав Израиль, по бездне стопами, гонителя фараона видя потопляема, Богу победную песнь, поим, вопияше.
Распростертыма дланьма на Кесте, Отеческаго исполнил еси благоволения Благий Иисусе, всяческая: темже победную песнь Тебе вси поем.
Страхом к Тебе яко рабыня, смерть повелевшися приступи Владыце живота, тою подавающему нам безконечный живот и воскресение.
Своего приимши Содетеля, яко Сам восхоте, из безсеменна чрева Твоего, паче ума воплощаема Чистая, тварей воистинну явилася еси Владычица.
Ходатая Богу и человеком Христа, лицы ангельстии видевше, с плотию в вышних, удивляхуся, согласно же воспеваху песнь победную: яко прославися.
Явльшемуся Богу на горе Синайстей и закон давшему боговидцу Моисею, от горы Елеонския Вознесшемуся плотию, Тому вси воспоим: яко прославися.
Пречистая Мати Божия, Воплощеннаго от Тебе, и от недр Родителя не отступльшаго Бога, непрестанно моли, от всякаго обстояния спасти, яже созда.
Яко по суху пешешествовав Израиль:
Святых отец восхваляя всесвятый Собор, всесвятое того во мне прорицание, вопия: молю Тя Христе, сохранитися мне.
Богоноснии отцы, яко молния сошедшеся днесь, Тебе Христе Единородна, Отцу Собезначальна Сына исповедаша ясно, и единосущна.
Невесты Твоея Церкве, благославнии невестокрасителие Владыко, веры яве определение изложивше златое, яко утварию боголепною сию украсиша.
Преукрашенна славою божественною Честная Царица, Сыну Своему и Богу предстоит, нам спасение душевное просящи.
Божественным покровен:
Несть свят якоже Ты Господи Боже мой, Вознесый рог верных Твоих Блаже, и утвердивый нас на камени исповедания Твоего.
Бога распинаема плотию зрящи тварь распадашеся страхом: но содержащею дланию нас ради Распятаго, крепко содержашеся.
Смертию смерть разорившися, лежит окаянная бездыханна: Живота бо не терпящи Божественнаго приложения, мертва бывает крепкая, и даруется всем воскресение.
Божественнаго Рождества Твоего Чистая, всякий естества чин превосходит чудо: Бога бо преестественно зачала еси во чреве, и рождши пребываеши присно Дева.
Возшел еси Жизнодавче Христе ко Отцу, и Вознесл еси род наш Человеколюбче, неизреченным благоутробием Твоим.
Моли непрестанно чистая, произшедшаго от боку твоею, избавитися прелести диаволи, поющым тя матерь божию.
Несть свят, якоже Ты Господи:
Ток и страсть и сечение, Арий безумный рождеству Божественному злочестно нечестивый прилагая, сечительным отеческим мечем отсекается.
Якоже древле божественный Авраам, ввоинившеся вси всечестнии богоглаголивии, враги Твоя Блаже неистовныя Твоею силою крепко погубиша.
Первое собрание собравшееся Твоих священных, Единосущна Тя Спасе Безначальному Отцу, и Творца всех Рождшагося благочестно проповедаша.
Не может слово земных, ниже язык Дево восхвалити Тя достойно: из Тебе бо без семене Жизнодавец Христос воплотитися Пречистая благоволи.
Разверзе утробы:
Светильницы пресветлии истины Христовы миру явистеся на земли воистинну блаженнейшии отцы боговещаннии, изсушивше ереси хульных языковредий, и угасивше пламеновидная злославных смущения: темже яко святителие Христовы, молитеся спастися нам.
Никейский светлый град днесь, от всея земли к себе призва триста и осмьнадесять священноначальников, на глаголавшаго хулу Ариа, и умаляющаго Единаго от Троицы, Сына и Слова сущаго Божия, егоже Ариа низложше, веру утвердиша.
Возшед на небеса со славою, и соседый Отцу одесную, никакоже разлучился еси Человеколюбче Христе: Духа же Святаго премудрым учеником Твоим послати обещавый, и нашя озаривый мысли, даждь просвещение, яко да непрестанно поем Тя, Владыко.
Христос моя сила, Бог и Господь, честная Церковь боголепно поет взывающи, от смысла чиста о Господе празднующи.
Древо процвете Христе истинныя жизни: Крест бо водрузися, и напоився кровию и водою от нетленных Твоих ребр, живот нам прозябе.
Не ктому мне змий ложно обожение подлагает: Христос бо Богодетель человеча естества, ныне невозбранно стезю мне жизни устрои.
Яко воистинну неизглаголанна и непостижна суть, Твоего Богородице боголепнаго Рождества, сущым на земли и на небеси, Приснодево таинства.
Вознеслся еси во славе, ангелов Царю, Утешителя нам от Отца послав. Темже вопием: слава Христе, Вознесению Твоему.
Горния силы горнейшым вопияху: врата возмите Христу нашему Царю, Егоже воспеваем вкупе со Отцем и Духом.
Дева роди, и матерних не позна, но Мати убо есть, Девою же пребысть: Юже воспевающе, радуйся Богородице, взываем.
Христос моя сила:
Прелюбодействовавый Арий умом неразумным православную веру, отеческими суды изгнан бысть от церкве, якоже уд гнилый, злоименитый.
О Тебе Владыко, подвизався лик отец, Твоя враги зело победи и Соестественна Тя Отцу и Духу прослави.
Ходатай был еси Боже и Человече, Богу и человеком Христе: темже во двою Тя естеству Единаго знающе Сына, богомудрии проповедаша.
Мертва мя показа сада вкушение, Жизнь же Древо из Тебе явльшееся Всечистая воскреси, и райския сладости наследника мя показа.
Божиим светом Твоим Блаже, утренюющих Ти душы любовию озари, молюся, Тя ведети Слове Божий, истиннаго Бога от мрака греховнаго взывающа.
Уступают ми херувими ныне, и пламенное оружие Владыко плещи мне дает, Тя видевше Слове Божий, истиннаго Бога, разбойнику путь сотворшаго в рай.
Не ктому боюся еже в землю Владыко Христе возвращения: Ты бо от земли возвел мя еси забвена, благоутробия ради многаго, к высоте нетления Воскресением Твоим.
Богородицу Тя от души, Владычице миру Благая, исповедающих спасай: Тя бо Предстательницу непобедимую имамы, истинную Богородительницу.
Утренююще вопием ти, господи:
Ангельския силы вземлема Тбе видевше, врата, взываху, Царю нашему возмите.
Божиим светом:
Красны ноги яко воистинну, ныне проповедающих Тя Мир всяк ум преимущий, всех ангелов и человеков Христе, и множеством мира мир совокупляющий.
Премудрость, силу, отчее слово ипостасное христе, тебе сошедшеся проповедаша, всесвятаго священства честно законом печатавше, божественнии учителие.
Вод струями чистыми учения, Православную Церковь напоившии, на водах покоя ныне наслаждаетеся вечно радующеся.
Свещник Пречистая светлый, всем озаряющий Христа Правды Солнце, Тебе ведуще едина Богородительнице Чистая, Твое ныне заступление призываем.
Решительное очищение:
Житейское море воздвизаемое зря напастей бурею, к тихому пристанищу Твоему притек вопию Ти: возведи от тли живот мой, Многомилостиве.
Распинаемь Владыко, гвоздьми убо клятву юже на нас очистил еси, копием же прободаемь в ребра, Адамово рукописание раздрав, мир свободил еси.
Адам низведен бысть, лестию запенся, ко адове пропасти: но естеством Бог же и Милостив, сошел еси ко исканию, и на раму понес, совоскресил еси.
Пречистая Владычице, рождшая человеком Кормчию Господа, страстей моих непостоянное и лютое разжени смущение, и тишину подаждь сердцу моему.
Взыграшася апостоли, зряще на высоту днесь Зиждителя вземлема упованием Духа, и страхом зовяху: слава восходу Твоему.
Яко видеша Тя Спасе наш небесныя силы, на высоту вземлема с телом, взываху, глаголюще: великое, Владыко, человеколюбие Твое.
Купину Тя неопалимую, и гору, и лествицу одушевленную, и дверь небесную достойно славим Марие славная, православных Похвало.
Житейское море:
Утаитися не возможе плевелов сеятель, промысла неизреченнаго, неистовству тезоименит нареченный: Иуде бо поревновав, якоже он разседеся вселукавый.
Божественное собрание отец честное, Единородное Озарение, от существа возсиявшее Отча, проповедует Тя Владыко, и прежде всех век рожденна Сына.
Чрево растерзается по словеси, источник мутный и непитный ересей, источивший злочестивых, ралом молитвы священник божественных промысленнее.
Великий преднаписа во пророцех Моисей, Тебе Ковчег, и Трапезу, и Свещник, и Ручку, образно знаменуя воплощение Вышняго из Тебе Мати Дево.
Очищение нам:
Апостол проповедание, и отец догматы, Церкви едину веру запечатлеша, яже и ризу носящи истины, исткану от еже свыше богословия, исправляет и славит благочестия великое таинство.
Высоким проповеданием, Божию Церковь услышим вопиющу: жаждай да грядет ко мне и пиет чашу, юже держу, чаша есть премудрости, сие питие истины словом почерпох, воду проливающую не прекословия, но исповедания, юже пия нынешний Израиль, Бога зрит вещающа: видите, видите, яко сам аз есмь, и не пременяюся: Аз Бог первый, Аз же и по сих, и разве Мене несть иного отнюд. Отсюду причащающиися насытятся, и восхвалят благочестия великое таинство.
Светил собрание избранное:
Лучевидны просветите мне мысли.
Странна Сына Отча Существа, глаголя:
Арий сице, Божия славы странен.
В тойже день, в неделю седмую по Пасце, иже в Никеи Первый Собор празднуем триста и осминадесяти богоносных отец, вины ради сицевыя:
Понеже бо Господь наш Иисус Христос, в плоть оболкийся, еюже по нам смотрение все неизреченно действова, и ко Отеческому паки взыде престолу, хотяще показати святии, яко воистинну Сын Божий бысть Человек, и совершенный Человек Вознесеся Бог, и седе одесную величествия на высоких, Собор сей святых отец тако Его проповеда, и исповеда Единосущна, и Единочестна Отцу. Сим словом по славном Вознесении, настоящий уставиша праздник, аки собрание толиких отец предызводяще, Сего во плоти Вознесшася Бога истинна, и во плоти Человека совершенна проповедающе.
Собор же сей бысть при Константине Велицем царе, в двадесятом лете царства его, гонению преставшу. Сей в Риме прежде обладаше, потом же и всеславный Константинь град себе тезоименит создав.
В лето от создания мира пять тысящ осмьсот тридесять осмое, яже на ариа начаша глаголати. Иже Арий бяше убо от Ливии, во Александрию же пришед, и диакон от священномученика Петра Александрийскаго поставлен быв понеже хулити начат на Сына Божия, тварь Сего проповедая, от не сущих же быти, и далече суща от Божественнаго достояния злоупотребительно же Премудрости и Слову Божию глаголатися: яко уподобльшася Савеллию злочестивому, единолично, и единоипостасно глаголющу Божество. И овогда убо Отцу бывати, овогда же Сыну, овогда же Духу Святому.
Сия убо Ариа хуляща, великий Петр от священства его отлучает, Христа яко Младенца на святем жертвеннице видев, в раздранну облечена ризу и глаголюща, яко Арий раздра ю.
Ахилла же, по Петре патриархию приимый Александрийскаго града, на обещаниих паки разрешает Ариа: к сим же поставляет его и пресвитера, и во Александрии учителя предпоставляет. Ахилле же скончавшуся, Александр бывает патриарх, иже Ариа таяжде и горшая хуляща обрет, от Церкве изринув, Собором того низложив, якоже глаголет Феодорит: яко и преложна естества Христа глаголаше, и безумную и бездушную восприяти плоть Господу, первый сей отрыгну. Арий убо многих своему злочестию подвед, пишет и усвояет Никомидийскаго Евсевиа, Тирскаго Павлина, Евсевиа же Кесарийскаго, и иных, и на александра вмещается. Александр же везде по вселенней хулы онаго и низложение послав, многих на месть воздвиже.
Церкви убо смущаемей, и многим хотящым христианская приимати, возбраняемым же любопрением учения, великий Константин везде по вселенней, людскими колесницами и носилы, сущыя отцы в Никею собрав, тамо и сам приходит. И отцем убо всем седшым, повелен и сам седе не на царстем престоле, но на умаленнем достояния седалищи. И яже на Ариа глаголанным бывшым, анафеме убо он, и оному смудрствующии вси подлагаются. Слово же Божие от святых отец, Единосущное, и Единочестное, и Собезначальное проповедается Отцу. Излагают же сии веры святый Символ, приведше той даже и до еже, И в Духа Святаго Господа: еже посем, Вторый исполни Собор. Затверди же к сим Первый Собор и Пасхи праздник, когда, и како подобает нам той совершати, и не со иудеи, якоже бяше первее обычно. Излагает же и правил о церковном исправлении двадесять. Святый же веры Символ, великий, и равноапостольный константин послежде всех, червлеными затверди писмены.
Бяху же архиерей убо святых сих отец двесте тридесять и два. Священников же и диаконов, к сим же и монахов осмьдесять и шесть: всех же триста и осмьнадесять. Знаменитии же сии: Силвестр Римский архиерей. Митрофан Константиня града, болен сый: сии убо быша ту чрез своя местоблюстители. Александр Александрийский, со Афанасием Великим, архидиаконом тогда сущим, и Евстафий Антиохийский, и Макарий Иерусалимский. Оссий Кудрувский епископ. Пафнутий исповедник. Мироточивый Николай, и Спиридон Тримифунтский, иже тамо философа низложив крести, трисолнечное ему показав. Посреде же Собора двема к Богу преставльшемася отцема архиереома, великий константин в ковчеги их предел святаго собора вложив, и твердо заключив, обрете и от онех запечатан же и подписан неизреченными словесы Божиими.
Совершившуся же Собору, понеже и Царьград уже созидаемый совершися. Призывает Константин Великий святыя оныя вся мужы, иже и обшедше весь град, и молитвовавше и довольно, царствующий быти градовом уставляют, и Матери Слова того возложиша царю повелевшу. И тако святии кийждо отидоша в домы.
Но еще к Богу не отшедшу великому Константину, с сыном своим Константием скиптры соблюдающу, Арий к царю приходит, глаголя: оставляю вся, и Церкви Божией соединитися хощу. Написав убо своя хулы обеси на выи, и аки бы Собору повинуяся, во оно рукою ударяя, сим глаголаше повиноватися: и убо царь во общение прияти Ариа патриарху константиня града повелевает. Бяше же тогда по Митрофане Александр, иже злонравие ведый мужа, не веруяй бяше, и моляшеся Богу явити ему, аще по воли Его Арий приобщится. Егда же время прииде, в неже подобаше сослужити ему теплейший бывает в молитве. Арий же к церкви грядый, и негде близ столпа торговнаго, расторгшуся его чреву, в народное подтроние входит, и тамо разседеся, все внутреннее здание изрыгает долу, Иудино разседание подъем, о равнем предательстве Слова, и Божияго Сына Отча Существа оттерзая, растерзается сам, и мертв обретен быв: и тако Божия Церковь от онаго пагубы изменися.
Святых трех сот и осминадесяти богоносных отец молитвами, Христе Боже наш, помилуй нас. Аминь.
Росодательну убо пещь содела ангел преподобным отроком, халдеи же опаляющее веление Божие, мучителя увеща вопити: благословен еси Боже отец наших.
Рыдающее во Страсти Твоей солнце, во мрак облечеся, и во дни по всей Владыко земли свет померче, вопия: благословен еси Боже отец наших.
Облекошася Христе, схождением Твоим во свет преисподняя, праотц же веселия исполнен явився, ликовствуя взыграше, вопия: благословен еси Боже отец наших.
Царствующее и всеми владящее Естество Триипостасное, благости и безмерныя пучины Свет поюще, возопиим вернии: благословен еси Боже отец наших.
На облацех света Вознесыйся, и Спасый мир, благословен Бог отец наших.
На раму Христе, заблуждшее взем естество, Вознесся Богу и Отцу привел еси.
Возшедый в плоти к Безплотному Отцу, благословен Бог отец наших.
Умерщвленное наше грехом естество взем, Твоему Свойственному Отцу Спасе, привел еси.
Росодательну:
Победисте неистовству тезоименитаго Ариа, неистовствовавшаго люте, и глаголавшаго на высоту неправедная. Божию бо Сыну отречеся вопити: благословен еси Боже отец наших.
Сына громова подражающе чуднии, Слова Отцу Собезначальна и Единопрестольна, огнезрачными усты вашими всех научисте вопити: благословен еси Боже отец наших.
Яко крилатии, Слову помогшии, приидосте богоблаженнии, от конец бо вселенныя собра вас Дух Святый вопити: благословен еси Боже отец наших.
Юношы три пещь не опали, Рождество прообразующыя Твое: Божественный бо Огнь Тебе не опалив, вселися в Тя, и всех просвети вопити: благословенна еси Бога плотию Порождшая.
Согласная возшуме органская:
Из пламене преподобным росу источил еси, и праведнаго жертву водою попалил еси: вся во твориши Христе, токмо еже хотети, Тя превозносим во вся веки.
Иудейския древле пророкоубийцы люди, богоубийцы зависть ныне содела, Тебе на Крест Вознесшыя, Слове Божий: егоже превозносим во вся веки.
Небесных крест не оставил еси, и во ад сошед, всего совоздвигл еси Христе, лежащаго во гнои человека. Темже Тя поем во вся веки.
От Света Светодавца Слова зачала еси, и рождши несказанно Пресущественнаго: Дух бо в Тя Дево Божественный вселися. Темже Тя поем во вся веки.
Во двою существу возлетевшаго Жизнодавца Христа на небеса со славою, и Отцу соседяща, священницы пойте, людие превозносите во вся веки.
От работы идольския тварь Избавившаго, и Представившаго ту свободну Своему Отцу, Тебе Спасе поем, и Тебе превозносим во вся веки.
Своим схождением Низложившаго супостата, и Своим возшествием Вознесшаго человеки, священницы пойте, людие превозносите во вся веки.
Херувимов превышшая явилася еси Богородице Чистая, во чреве Твоем сими Носимаго носившая: егоже с безплотными человецы славословим во вся веки.
Из пламене преподобным:
Просветившеся лучами Твоего Божества блазии Твои пастырие, Тебе исповедаша бытию Содетеля всех и Господа: егоже превозносим во вся веки.
Лик пастырей приснопамятный собрався, богомудренно Троицу Несозданную ныне богословя, всех учит вопити: Тя превозносим во вся веки.
Священноначальницы, пастырие достославнии, Христову Церковь просвещают, иный инуду сию освещающе, и превозносяще во вся веки.
Тайно во образех предвидеша Тебе пророцы вси, Слово рождшую, плоть бо из Тебе Вземый Сей пройде сугуб: Егоже превозносим во вся веки.
Хвалим, благословим, покланяемся Господеви, поюще, и превозносяще во вся веки.
Разрешает узы:
Честнейшую:
Бога человеком невозможно видети, на Негоже не смеют чини ангельстии взирати: Тобою бо Всечистая, явися человеком Слово воплощенно, Егоже величающе, с небесными вои, Тя ублажаем.
Страстем непричастен Ты пребыл еси Слове Божий, плотию приобщився Страстем: но решиши от страстей человека, страстем быв Страсть Спасе наш, един бо еси Безстрастен и Всесилен.
Тлю смертную прием, и тления соблюл еси тело Твое невкусно: твоя же животворящая и Божественная Владыко душа, во аде не оставлена бысть, но якоже от сна воскрес, нас совоздвигл еси.
Бога Отца, Сына Собезначальна, вси человецы устнами убо чистыми славим: неизреченную же и преславную Духа Всесвятаго силу почитаем: Едина бо есть Всесильная Троица Неразлучная.
Тя паче ума и словесе, Матерь Божию:
Тебе Избавителя мира Христа Бога, апостоли видяще Божественно возвышаема, со страхом играюще величаху.
Тебе безплотных чинове Христе Боже, на облацех вземлема видяще взываху: славы Царю врата возмите.
Радуйся Богородице, Мати Христа Бога, Егоже родила еси, днесь от земли возносима, со апостолы зрящи возвеличала еси.
Бога человеком:
Обрет вы споборники собра, державною силою вооружив Духа, Отцу Собезначальное, и Сопрестольное Слово, прежде век Сущее: Егоже ныне всесвященнии, с небесными воинствы присно славите.
Пажить Ариеву лютыя ереси, яко врачеве душам же и телесем устависте, священный веры Символ всем изложивше, иже ныне держаще, память вашу священнодетелие присно славим.
Яко Свет сый Христе Пречистый, от страстей мглы душу мою очисти, молитвами Владыко Твоих служителей, ныне Тебе проповедавших Безначальна, Несозданна, Зиждителя же всех и Бога, и Отцу Собезначальна.
Мертвым воскресение ныне даровася Твоим неизреченным и неизглаголанным Рождеством, Богородице Владычице: Жизнь бо из Тебе плотию обложена всем возсия, и смерти неусклабное яве разруши.
Радуйся Царице:
Тивериадское море с детьми Зеведеовыми, Нафанаила с Петром же, и с другима двема древле, и Фому имяше на лове, иже Христовым повелением одесную ввергше, множество извлекоша рыб: егоже Петр познав, к Нему бродяше, имже третие явлейся, и хлеб показа, и рыбу на углех.
Отец божественных днесь память празднующе, моленьми тех молим Всещедре: всякаго вреда ересей избави люди Твоя Господи, и вся сподоби, Отца Слова славити, и Всесвятаго Духа.
Крест Твой Господи, жизнь и воскресение людем Твоим есть, и нань надеющеся, Тебе воскресшаго Бога нашего поем: помилуй нас.
Погребение Твое Владыко, рай отверзе человеческому роду, и от тли избавльшеся, Тебе воскресшаго Бога нашего поем: помилуй нас.
Со Отцем и Духом Христа воспоим воскресшаго из мертвых, и к Нему возопиим: Ты еси Жизнь наша и Воскресение, помилуй нас.
Тридневен воскресл еси Христе из гроба, якоже есть писано, совоздвигнувый праотца нашего: темже Тя и славит род человеческий, и поет Твое воскресние.
Все собравше душевное художество, и Божественным Духом сразсмотривше, небесный и честный Символ веры, честнии отцы богописанне начерташа: в немже явственнейше Рождшему Собезначальнаго Слова научают, и всеистинно Единосущнаго, апостольским последующе проявленно учением, благославнии и пребогатии истинно, и богомудрии.
Все приемше умное сияние Святаго Духа, преестественнейшее благословие, краткими глаголы, и многим разумом богодухновенно провещаша: яко Христовы проповедницы, евангльских предстателие учений блаженнии, и благочестивых преданий, свыше приемше сих откровение яве, и просвещшеся, изложиша веру Богонаученную.
Благословен еси Господи Боже отец наших:
Все собравше пастырское искусство, и ярость подвигше ныне праведнейшую, отмстительне тяжкия отгнаша и пагубныя волки, пращею Духа извергше от церковнаго исполнения, падшыя яко к смерти, и яко неисцельно недуговавшыя божественнии пастырие, и яко раби истиннейшии Христовы, и Божественнаго проповедания таинницы священнейшии.
Соберите ему преподобныя его:
Все собравше душевное:
Святых отцев лик, от конец вселенныя стекшийся, Отца и Сына и Духа Святаго, Едино Существо научиша и Естество, и тайну богословия ясно предаша Церкви: ихже похваляюще верою ублажим, глаголюще: О божественный полче, богоглаголивии оружницы ополчения Господня, звезды многосветлыя мысленныя тверди, таинственнаго Сиона необоримии столпи, миродохновеннии цвети райстии, всезлатая уста Слова, Никейская похвало, вселенныя украшение, прилежно молитеся о душах наших.
По еже во ад сошествии, и еже из мертвых воскресении, скорбяще якоже достояше, о разлучении Твоем Христе, ученицы на делание обратишася, и паки корабля и мрежи, и лова нигдеже. Но Ты Спасе, явився яко Владыка всех, одесную мрежи повелеваеши воврещи, и бысть слово дело вскоре. И множество рыб многое, и вечеря странная готова на земли: еяже причастившымся тогда Твоим учеником, и нас ныне мысленно сподоби насладитися, Человеколюбче Господи.
Помяни мя Боже Спасе мой, егда приидеши во Царствии Твоем: и спаси мя, яко един Человеколюбец.
Древом Адама прельстившагося, Древом Крестным паки спасл еси, и разбойника вопиюща: помяни мя Господи во Царствии Твоем.
Адова врата и вереи сокрушивый Жизнодавче, воскресил еси вся Спасе, вопиющыя: слава Востанию Твоему.
Помяни мя, Иже смерть Пленивый погребением Твоим, и Воскресением Твоим радости вся исполнивый, яко Благоутробен.
Благословен еси Господи Боже отец наших: и хвально и прославлено имя Твое во веки.
Яко праведен еси о всех, яже сотворил еси нам:
Суди Павел мимо ити Ефес: Аллилуиа, глас 1: Бог богов Господь глагола, и призва землю от восток солнца до запад.
Соберите Ему преподобныя Его, завещающыя завет Его о жертвах.
Возвед Иисус очи Свои на небо:
Радуйтеся: Аллилуиа, 
Из чрева родился еси прежде денницы, от Отца безматерен прежде век: аще и Арий тварь Тя, а не Бога славит, дерзостию смешая Тя Зиждителя тварем безумно, вещество огня вечнаго себе сокровищствуяй. Но Собор, иже в Никеи, Сына Божия Тя проповеда Господи, Отцу и Духу Сопрестольна.
Кто Твою Спасе ризу раздра? Арий, Ты рекл еси, иже Троицы пресече Единочестное Начало в разделения: сей отверже Тя быти Единаго от Троицы, сей и Несториа учит Богородицу не глаголати. Но Собор, иже в Никеи Сына Божия Тя проповеда Господи, Отцу и Духу Сопрестольна.
В брег падает греха, Арий возненавидевый света видети, и божественною растерзается удицею внутренних, все издати существо и душу нужно, другий Иуда быв нравом и образом. Но Собор, иже в Никеи, Сына Божия Тя проповеда Господи, Отцу и Духу Сопрестольна.
Таинственныя днесь Духа трубы, богоносныя отцы восхвалим песнопевшыя посреде Церкве, песнь сличную богословия, Троицу Едину непременную, Существо же и Божество: низложители Ариевы, и православных поборники, молящыяся всегда Господу, помиловатися душам нашым.
На горах святых зряще Твое Вознесение Христе, Сияние славы Отчи, поем Твой светообразный лица зрак, кланяемся Страстем Твоим, почитаем Воскресение, славное Вознесение славяще, помилуй нас.
Все собравше душевное художество:
Апостольских преданий известнии хранителие бысте святии отцы: Святыя бо Троицы Единосущное православно научивше, Ариево хуление соборне низложисте, с ним же и Македониа духоборца обличивше, осудисте Несториа, Евтихиа и Диоскора, Савеллиа же и Севира безглавнаго: ихже прелести испросите избавитися нам, и нескверну нашему житию в вере сохранитися, молимся.
Взыде Бог в воскликновении, Господь во гласе трубне, еже вознести падший образ Адамов, и послати Духа утешителя, еже освятити душы нашя.
Препрославлен еси Христе Боже наш:
святаго, аще есть: аще ли ни, 
Вознеслся еси во славе: И отдается последование святых отец.
Ангелом дивящымся восхода странному, и учеником ужасающымся страшному взытия, возшел еси со славою яко Бог, и врата тебе взяшася Спасе. Сего ради силы небесныя дивляхуся, вопиюще: слава снизхождению Твоему Спасе, слава царствию Твоему, слава вознесению твоему, Едине Человеколюбче.
Аду пленившуся от Тебе Животодавче, и миру просветившуся во Твоем Воскресении, возшел еси со славою Спасе, вся обдержай рукою. Сего ради со ангелы славословим тя вседержителю господи: слава вознесению твоему Христе, слава царствию Твоему, слава благоутробию Твоему, Едине Человеколюбче.
Слова учеником вернии совозмемся добродетели на горы, яко да Христову славу видети сподобимся.
Посрамишася яве манихейская умышления, умы о нихже недоумевахуся, Христово яве сказующе с плотию вознесение.
Воскликни, о Давиде, радуяся цевницею: вознесыйся бо Христос, вещми словеса утверждает пророчества твоего.
Вознеслся еси во славе на горе Масличней Христе Боже, пред Твоими ученики, и сел еси одесную Отца, всяческая исполняяй Божеством: и послал еси им Духа Святаго, просвещающа и утверждающа, и освящающа душы нашя.
Пострадал еси яко Человек Безстрастный Божеством, и воскресл еси тридневен Пленивый смерть, и Совоскресив вся истлевшыя, и Вознеслся еси Христе ко Отцу, обещав послати Утешителя священным апостолом Твоим, Иисусе Всесильне, Спасе душ наших.
Вы что стоите зряще на небо? Видимии ангели, яко человецы глаголаху, Слова таинником: сей, Егоже зрите облаком светлым Возносящася, Тойже приидет, имже образом видесте Его, судити миру, якоже рече: шедше убо вся реченная сотворите.
По еже от гроба Твоего паче постижения Востании, Всесильне Господи, приим ихже возлюбил еси, даже до Вифании извел еси Слове, и на горе быв Елеонстей, сих благословив, и тако Вознеслся еси, повинующымся ангелом Тебе, Иисусе Всесильне, Спасе душ наших.
Егда пришел еси на гору Христе Елеонскую, Отчее совершити благоволение, ужасошася небеснии ангели, и устрашишася преисподнии, предсташа же ученицы с радостию трепетни, яко глаголал еси им: яко престол же готовляшеся против облак ждущий: врата же небо отверзшее доброту являше, и земля сокровища открывает, Адамову схождению яко познатися, и паки восхождению. Но стопы убо возвышахуся, якоже руце, уста же вельми благословляху, якоже слышашеся. облак подъемляше, и небо внутрь Тебе прият. Дело сие Господи соделал еси великое и преславное, во спасение душ наших.
Исполнивый Блаже Отеческое благоволение, соединивый же горняя дольним, вознеслся еси во славе к первейшым.
Вознеслся еси к Твоему Родителю Щедре, отонуду же не разлучился еси, и вознесл еси долу лежащее естество Владыко.
Низшедшее естество Адамово в дольнейшыя страны земли, Боже новосотворивый Собою, превыше всякаго начала и власти возвел еси днесь: яко бо возлюбив, спосадил еси: якоже помиловав, соединил еси Себе: яко соединивый спострадал еси: яко безстрастен пострадав, и спрославил еси. Но безплотнии, кто есть Сей, глаголаху, красный Муж, но не человек точию, Бог же и Человек, совокупленно и являемо? Темже удивлени ангели, во одеждах летающе окрест учеников, друзии же стояще вопияху: мужие галилейстии, Иже от вас отиде, Сей есть Иисус Человек Бог, Бог Человек паки приидет, Судия живых и мертвых, верным же даруяй грехов прощение и велию милость.
Свыше на землю Христе сошел еси, и паки от земли на высоту востекл еси к Твоему Родителю, учеником зрящым Твое восхождение: с ними убо празднующе поем Твое, Спасе, Вознесение.
Превечное Слово и Безначальное, еже убо взят естество человеческое, обоготворив тайно, днесь вознесе: ангели предтекуще апостолом показоваху Сего, идуща на небеса со славою многою. Емуже поклонившеся глаголаху: слава Богу Вознесшемуся.
Не оставлю сирых, яже Аз собрах, Господь другом глаголаше, но послю вам Духа Святаго.
Ангели премудрым вопияху апостолом: о мужие галилейстии, имже образом зрите, Той паки приидет.
Егда вознеслся еси во славе Христе Боже, учеником зрящым, облацы подъимаху Тя с плотию, врата взяшася небесная, лик ангельский радовашеся с веселием, горнейшыя силы зовяху глаголюще: возмите врата князи вашя, и внидет царь славы. Ученицы же дивящеся глаголаху: не разлучися нас пастырю добрый, но посли нам духа твоего пресвятаго, наставляюща, и утверждающа, и просвещающа и освящающа душы нашя.
Зрящым божественным Твоим учеником, вознеслся еси к небесным, и сел еси одесную Родителя, Того неразлученный Пресущественный Сыне: и якоже рекл еси, послал еси утешителя, небесныя земныя сотворяюща, мудрыя и богоглаголивыя, и священныя апостолы Твоя.
Воплотился еси за неизреченную Иисусе благость, и крест и смерть Безсмертне волею претерпел еси, и паки тридневен воскрес из мертвых, по днех четыредесятих вознеслся еси, отонудуже первее сошел еси, умирив земная, и всех привед Родителю.
На облацех яко видеша Тя взимаема Господи, мудрии апостоли, рыдающе и сетования исполнени, вопияху со слезами: не остави сирых, ихже за милосердие возлюбил еси, но посли на ны, якоже обещал еси Всещедре, Пресвятаго Твоего Духа, просвещающаго душы нашя.
Приидите верных собрание, уму тайно научившеся учеников Христовых, непрестанную песнь рцем, и яко апостоли, на Елеонской горе с Давидом возопиим: взыде Бог в воскликновении, Господь во гласе трубне, да избавит колена человеческая от соблазн гордаго, и просветит душы нашя.
Возсия ясный и всесветлый день, Владыки Божественнаго на небеса Восхождения, просвещающий всяческая.
Якоже учеником послал еси с высоты Срасленнаго Твоего Духа, и людем Твоим посли Христе Спасе благодать Твою.
Господи, вземлющу ти ся отонудуже не разлучился еси, воинства ангелов и всех безплотных, радостию вопияху горншым силам: возмите врата князи вашя, и внидет Царь Славы. Престол бо херувимский взят Тя с плотию, Господи слава Тебе.
Явился еси:
Ко Твоему Родителю паки востек Вседетелю, рабов Твоих не остави сирых, ученицы яко видеша Тя вознесшагося, вопияху Человеколюбче.
Славная удобрения Божественных умов, славы Господа вознесшагося яве с плотию видевше, врата, вопияху друг другу, возмите.
Тридневен воскресл еси:
За крайнее благоутробие Христе, родился еси из Девы плотию, волею же претерпевый Крест, тридневен воскресл еси из гроба Всещедре, совоскресивый и ожививый нас.
Зрящым Тя Христе Боже, божественным учеником, яве вознеслся еси от земли на небо, и сим обещал еси послати Жизнодавче от Отца Духа Святаго.
Дивится ангел множество, странному восхождению Твоему, и страшному Иисусе Всецарю, и врата небесная взяти, вопияху горншым ныне силам.
Недр Отеческих не разлучся, Сладчайший Иисусе, и с земными яко Человек пожив, днесь от горы Елеонския вознеслся еси во славе, и падшее естество наше милостивно вознес, Отцу спосадил еси. Темже небеснии безплотных чинове, чудеси удивляющеся, ужасахуся ужасом, и трепетом содержими, Твое человеколюбие величаху. С нимиже и мы земнии, еже к нам Твое снизхождение, и еже от нас вознесение славословяще, молимся глаголюще: ученики, и Рождшую Тя Богородицу, радости безчисленныя Исполнивый во Твое Вознесение, и нас сподоби избранных Твоих радости молитвами их, великия ради Твоея милости.
На Господи воззвах
Еже о всех совершив спасение, на гору пришел еси Елеонскую Христе, отонудуже и взялся еси пред ученики Твоими, на небеса со славою носимь. Темже таинству дивящеся, горним взываху дольнии чинове: возмите врата, и внидет, отонудуже изыде, всеми царствуяй Бог, якоже благоволи, преславно мирови спасение соделав.
Ученический лик, Тебе якоже зряше взимаема, глаголаше: Владыко, како ныне оставляеши рабы Твоя? и камо идеши Иже рукама Содержай концы? Мы же оставивше вся, Тебе Богу последовахом радующеся, во веки с Тобою надежду имуще быти: не остави сирых нас, якоже обещался еси Спасе наш Милосерде, Утешителя посли и Спаса душ наших.
Совершеннейшее подая благословение другом Твоим Владыко, тайно научил еси их: зрите друзи, иду ко Отцу, вам же послю Иного Утешителя, вы же сетование все отрините: не оставлю бо овец, яже собрах: не забуду, ихже возлюбих. Божественною с высоты оболкшеся силою идите, глаголюще во вся языки спасения благовещание.
Взыде Бог в воскликновении, Господь во гласе трубне, еже вознести падший образ Адамов, и послати Духа Утешителя, еже освятити душы нашя.
Не оставлю сирых, яже Аз собрах, Господь другом глаголаше: но послю вам Духа Пресвятаго.
Снидоша с радостию от горы Елеонския ученицы Твои Слове, славяще и поюще Божественное Твое Вознесение.
Сошедый с небесе на земная, и долу лежащий во адове стражи, совоскресивый яко Бог Адамов зрак, и Вознесением Твоим Христе на небеса возвед, и престолу Отеческому Твоему соседителя соделал еси, яко Милостив и Человеколюбец.
На гору возшед Елеонскую Милостиве Иисусе, оттуду взялся еси: светлый бо облак от земли Тя подъят, зрящым учеником Твоим чудо страшное, вопиющым безплотным на небесех вышшым воинством: страхом врата возмитеся. С нимиже Тя Царя поет вся тварь, всех Бога.
Исполнивый Блаже Отеческое благоволение, соединив же горняя с дольними, вознеслся еси во славе к первейшым.
Облак Тя света восприят на высоту, и ангели со страхом и трепетом служаху, Божественному Твоему Вознесению.
Хвалу богокрасную, со апостолы Богородица воспевает, Господа зрящи на облацех носима.
На гору Елеонскую пришел еси, Милуяй род человеческий, и облак подъят Тя от очию ученик Твоих, трепещущым убо за видение, радующым же ся за чаяние Святаго Духа, Имже утвердив Спасе помилуй нас.
Унов, на 8. По входе тропарь. Слава, и ныне: кондак. Прокимен, аллилуиа, и причастен праздника: апостол же и еванглие дне.
Память совершаем всех от века усопших благочестивых христиан, отец и братий наших.
Мученицы Твои Господи, не отвергошася Тебе, ни отступиша от заповедей Твоих: тех молитвами помилуй нас.
Мучившиися тебе ради Христе, многия муки претерпеша: молитвами Господи и молением их, всех нас сохрани.
Страстотерпцы мученицы, и небеснии граждане, на земли пострадавшии, многия Муки Претерпеша, и совершенный прияша венец на небесех, да молятся о душах наших.
Иже во Едеме:
От века мертвых днесь всех по имени, с верою поживших благочестно, память совершающе вернии, Спаса и Господа воспоим, просяще прилежно сим в час суда ответ благий дати, Тому Самому Богу нашему, всей судящему земли, деснаго Его предстояния получити в радости, в части праведных, и во святых жребии светлем, и достойным быти Небеснаго Царствия Его.
Своею кровию человеки Спасе искупивый, и смертию Твоею от смерти горькия избавивый нас, и жизнь вечную подаяй нам Воскреснием Твоим, вся упокой Господи усопшыя благочестно, или в пустынях, или во градех, или в мори, или на земли, или на всяком месте, цари же, священники, архиереи, монахи и бельцы, в возрасте всяком всеродном, и сподоби я Небеснаго Царствия Твоего.
Из мертвых востанием Твоим Христе, не ктому смерть обладает умершими благочестно: темже молимся прилежно: рабы Твоя упокой во дворех Твоих, и в недрех Авраама, от Адама даже до днесь послужившыя Тебе чисто отцы, и братию нашу, други, вкупе и сродники, всякаго человека в житии послуживша верно, и к Тебе преставльшася, многовидно и многообразно боже, и сподоби я получити Небеснаго Царствия Твоего.
Плачу и рыдаю, егда помышляю смерть, и вижду во гробех лежащую, по образу Божию созданную нашу красоту, безъобразну, безславну, не имущую вида. О чудесе! Что еже о нас сие бысть таинство? Како предахомся тлению? Како сопрягохомся смерти? Воистинну Бога повелением, якоже есть писано, подающаго преставленным покой.
Кто Тебе не ублажит Пресвятая Дево? Кто ли не воспоет Твоего пречистаго Рождества? Безлетно бо от Отца возсиявый Сын единородный, Тойже от Тебе Чистыя пройде, неизреченно воплощся: естеством Бог сый, и естеством быв человек нас ради, не во двою лицу разделяемый, но во двою естеству неслитно познаваемый, того моли Чистая, Всеблаженная, помиловатися душам нашым.
Блажени, яже избрал, и приял еси Господи.
И память их в род и род.
Крест твой Господи, мучеником бысть оружие непобедимое: видяху бо предлежащую смерть, и предзряще будущую жизнь, надеждею в тя укрепляхуся: тех молитвами помилуй нас.
Душы их во благих водворятся.
Ты мя почтил еси образом Твоим, руку Твоею спасе создание, живописавый в вещественном зраце умнаго существа подобие: егоже и общника мя поставил еси, положивый сущими на земли обладати мне самовластием слова. Темже спасе рабы твоя, во стране живущих, в селениих праведных упокой.
Блажени яже избрал, и приял еси Господи.
Да мне достояние прочих живота разсудится, вертоград во едеме всякими украшен сады, печали и попечения свободна мя причастника божественныя жизни, равноангельна на земли, смешена учинивый: темже Спасе, рабы Твоя во стране живых, в селениих праведных упокой.
Начаток ми и состав зиждительное Твое бысть повеление: восхотев бо от невидимаго же и видимаго жива мя составити естества: от земли убо тело создал еси, дал же ми еси душу божественным твоим и животворящим вдохновением. Темже спасе рабы Твоя, во стране живущих и в селениих праведных упокой.
Молитвами рождшия Тя Христе, и мученик Твоих апостол, пророк, иерархов, преподобных и праведных, и всех святых, усопшыя рабы Твоя упокой.
Глубиною мудрости человеколюбно вся строяй, и полезное всем подаваяй, едине содетелю, упокой господи душы раб Твоих: на тя бо упование возложиша, творца и зиждителя и Бога нашего.
Тебе и стену, и пристанище имамы, и молитвенницу благоприятну к богу, егоже родила еси, богородице безневестная, верных спасение.
Благословен Бог наш:
Живый в помощи вышняго: Аллилуиа:
Блажени яже избрал, и приял еси господи:
Глубиною мудрости:
Тебе и стену:
В Небесных Чертозех, всегда доблии мученицы молят Тя Христе: яже от земли преставил еси верныя, вечных благ получити сподоби.
Украшей всяческая, животное смешение, посреде мя человека, смирения вкупе и величества создал еси: темже раб Твоих душы Спасе упокой.
Рая жителя и земледелателя в начале мя учинил еси, преступльша же Твою заповедь изгнал еси. Темже раб Твоих душы Спасе упокой.
Иже от ребра создавый Еву прежде нашу праматерь, из пречистаго Твоего чрева в плоть одевается, еюже смерти крепость чистая разруши.
Несть свят якоже Ты Господи Боже мой:
Законно пострадаша Твои мученицы Жизнодавче, и венцем победы украсившеся, от Тебе преставльшымся верным вечное избавление подают.
Наказав первее многими чудесы, и знаменьми мене заблуждшаго, напоследок самаго себе истощил еси яко сострадатель, и поискав, обрел и спасл еси.
От текущих непостоятельныя тли, к Тебе прешедшыя, в селениих вечных жити радостно сподоби, блаже, оправдав верою же и благодатию.
Несть непорочны якоже Ты Пречистая Богомати, едина от века Бога истиннаго зачала еси во чреве, смерти разрушившаго силу.
Несть свят якоже Ты Господи Боже мой, вознесый рог верных Твоих Блаже, и утвердивый нас на камени исповедания Твоего.
Воистинну суета всяческая, житие же сень и соние: ибо всуе мятется всяк земнородный, якоже рече Писание: егда мир приобрящем, тогда во гроб вселимся, идеже вкупе царие и нищии. Темже Христе Боже преставльшыяся упокой яко человеколюбец.
Всесвятая Богородице, во время живота моего не остави мене, человеческому предстательству не ввери мя, но Сама заступи, и помилуй мя.
Премудрости большее являя познание, и еже о дарех многосовершенныя Владыко благостыни, мученическия лики ангелом сочетал еси.
Неизреченныя славы Твоея получити сподоби, к Тебе преставльшыяся, идеже Христе веселящихся есть жилище, и глас чистаго радования.
Поющих приими Божественную державу Твою, ихже от земли приял еси, чада света тех соделовая, греховную мглу очищая Многомилостиве.
Приятелище пречистое, храм всенепорочный, ковчег пресвятый, девственное место священия, Тебе доброту Иаковлю Владыка избрал есть.
Яко всеплодие священное, и яко начаток человеческаго мученицы естества, прославленному принесшеся Богу, нам спасение присно ходатайствуют.
Небеснаго пребывания, раздаяния дарований, сподоби Господи, прежде усопшыя верныя рабы Твоя, подая прегрешений избавление.
Иже един естеством Животворец, иже благости воистинну неизследимая пучина, скончавшыяся Царствия Твоего сподоби Щедре, едине Безсмертне.
Крепость и пение иже из Тебе Владычице миру Рождейся, и спасение бывый погибшым, иже от адовых врат избавляя, верою Тебе блажащыя.
На Кресте пригвождаемь, мученическия лики к Себе собрал еси, подражающыя страсть Твою блаже. Темже молим Ти ся, к Тебе преставленныя ныне упокой.
Неизреченною славою Твоею, егда приидеши страшный судити миру всему, на облацех благоволи светло срести Тебе Избавителю, яже от земли приял еси верныя рабы Твоя.
Источник жизни Сый, мужеством Божественным окованныя владыко, изводяй рабы Твоя, яже к тебе верно отшедшыя, в сладости райстей всели.
В землю возвратихомся, преступльше божию заповедь божественную: тобою же дево на небо от земли вознесохомся, тлю смертную оттрясше.
Житейское море воздвизаемое зря напастей бурею, к тихому пристанищу Твоему притек, вопию Ти: возведи от тли живот мой, Многомилостиве.
Со святыми упокой:
Росодательну убо:
Избавльшиися Твоею кровию мученицы перваго преступления, окропившеся же своею кровию, прообразуют яве Твое заколение: благословен еси Боже отец наших.
Свирепеющую смерть умертвил еси, Слове живоначальнейшее, в вере же усопшыя приими ныне, воспевающыя и глаголющыя, Христе: благословен еси Боже отец наших.
Воодушивый мя человека вдохновением Божественным, Богоначальнейший Владыко, преставленныя Царствия Твоего сподоби, пети Тебе Спасе: благословен еси Боже отец наших.
Превышши всякия твари Пренепорочная была еси, заченши Бога, сокрушившаго смертная врата, и вереи стершаго: темже Тя Чистая песнословим вернии, яко богоматерь.
Крепко подвиги показующе, и победы венцем украсистеся, мученицы Христовы страстотерпцы, зовуще: Тя превозносим Христе во веки.
Священне житие оставльшыя верныя, и к Тебе Владыце прешедшыя приими кротце, упокоевая, яко благоутробен, Тя превозносящыя во вся веки.
Ныне в земли кротких вся водворятися прежде усопшыя Спасе благоизволи, верою яже в Тя оправдав, и благодатию Тя превозносящыя во вся веки.
Вси Тя блажим Всеблаженная, рождшую Слова воистинну сущаго Блаженнаго, плоть нас ради бывшаго: Егоже превозносим во вся веки.
Бога человеком невозможно:
Надежда мучеников лики укрепи, и к Твоей любви распаленней впери, будущих сим предвообразивши непоколебимый воистинну покой: егоже преставленныя Блаже, верныя сподоби получити.
Светлаго и Божественнаго получити сияния Твоего Христе, верою преставльшымся благоволи, в недрех Авраамовых упокоение, яко Един милостив, тем даруя, и вечнаго сподобляя блаженства.
Иже сый естеством благ и благоутробен, и волитель милости, и благоутробия бездна, яже от места сего озлобления, и сени смертныя Спасе преставил еси, идеже сияет Твой свет, тыя учини.
Сень святую Чистая разумеем, и ковчег, и скрижаль Тя закона и благодати: Тобою бо оставление даровася, оправданным же кровию Воплощеннаго из Твоего Чрева Всенепорочная.
Трисвятое: Пресвятая троице: По Отче наш: Тропарь: Глубиною мудрости: И богородичен: Тебе и стену: И поминает священник обычно. И отпуст.
Глубиною мудрости человеколюбно вся строяй, и полезное всем подаваяй, Едине Содетелю, упокой Господи душы раб Твоих: на Тя бо упование возложиша, Творца и Зиждителя и Бога нашего.
Тебе и стену, и пристанище имамы, и Молитвенницу благоприятну к Богу, Егоже родила еси, Богородице Безневестная, верных спасение.
Рече Господь Господеви моему: седи одесную мене:
Страдальческая противления в подвизе, мучительныя раны на мученики: и стояху лицы безплотных, почести держаще победы: удивиша премудрии мучителей и царей, низложиша велиара исповеданием христовым. Укрепивый их Господи, слава Тебе.
Страдальческий подвиг претерпевше святии, и почести победы от Тебе приимше, упраздниша коварства беззаконных, прияша венцы нетления: теми Боже, спаси душы нашя.
Воззваша праведнии, и господь услыша их.
Святых твоих память господи, показася якоже рай, иже во едеме, в ней бо радуется вся тварь: и подаждь нам тех молитвами, мир и велию милость.
покоин:
В селениих избранных, и во стране живущих, яже приял еси Иисусе, благочестно усопшыя учини, яко благоуветливый Бог, и исполни невечерняго света, небесныя Твоея радости сподоби.
Благословенную нарекий Твою Матерь, пришел еси на страсть вольным хотением, возсияв на Кресте, взыскати хотя Адама, глаголя ангелом: срадуйтеся Мне, яко обретеся погибшая драхма. Вся мудре устроивый Боже наш, слава Тебе.
Благословен еси Господи, научи мя оправданием Твоим.
Святых лик обрете источник жизни, и дверь райскую: да обрящу и аз путь покаянием! Погибшее овча аз есмь, воззови мя Спасе, и спаси мя.
Агнца Божия проповедавше, и заклани бывше якоже агнцы, и к жизни нестареемей святии, и присносущней преставльшеся, того прилежно мученицы молите, долгов разрешение нам даровати.
В путь узкий хождшии прискорбный, вси в житии Крест яко ярем вземшии, и мне последовавшии верою, приидите насладитеся, ихже уготовах вам почестей и венцов небесных.
Образ есмь неизреченныя твоея славы, аще и язвы ношу прегрешений: ущедри Твое создание владыко, и очисти твоим благоутробием, и возжеленное отечество подаждь ми, рая паки жителя мя сотворяя.
Древле убо от не сущих создавый мя, и образом Твоим Божественным почтый, преступлением же заповеди паки мя возвративый в землю, от неяже взят бых, на еже по подобию возведи, древнею добротою возъобразитися.
Упокой Боже рабы Твоя, и учини я в раи, идеже лицы святых Господи, и праведницы сияют яко светила: усопшыя рабы Твоя упокой, презирая их вся согрешения.
Трисиятельное единаго Божества, благочестно поем вопиюще: Свят еси Отче Безначальный, Собезначальный Сыне, и Божественный Душе, просвети нас верою Тебе служащих, и вечнаго огня исхити.
Радуйся Чистая, Бога плотию рождшая во спасение всех, Еюже род человеческий обрете спасение: Тобою да обрящем рай, Богородице Чистая благословенная.
Аллилуиа, аллилуиа, аллилуиа, слава Тебе Боже.
Паки и паки:
Господи, помилуй.
Боже духов:
Покой Спасе наш с праведными рабы Твоя, и сия всели во дворы Твоя, якоже есть писано, презирая яко благ прегрешения их вольная и невольная, и вся яже в ведении и не в ведении, Человеколюбче.
От Девы возсиявый миру Христе Боже, сыны света Тою показавый, помилуй нас.
Недостойнаго Феодора.
Песнь возслем людие чудному богу нашему, свободившему израиля от работы, песнь победную поюще, и вопиюще: поим Тебе единому Владыце.
Вси помолимся Христу, творяще память днесь, от века мертвых, да вечнаго огня избавит я, в вере усопшыя, и надежде жизни вечныя.
Глубиною судеб твоих Христе, всепремудре ты предъопределил еси коегождо кончину жизни, предел и образ. Темже яже покры гроб во всякой стране, на суде спаси всещедрый.
Пределы жизни нашея давый, темже усопшыя от житейския нощи, дне невечерняго сыны покажи Господи, священники православныя, цари же и вся люди Твоя.
Яже покры вода, и брань пожат, трус же яже объят, и убийцы убиша, и огнь яже попали верныя, Милостиве, в части учини праведных.
Вся презираяй плотския долги нашя Спасе наш, во всяком возрасте всего рода человеча, пред судищем Твоим постави неосужденны, Тебе Создателю отвещающыя.
Три единаго Естества пою Лица самоипостасная, нерожденна Отца, Сына рождшагося, и Духа Святаго, безначальное Царство, власть, Божество едино.
Воистинну Т явилася еси небо на земли, большее вышняго небесе, Безневестная Дево: из Тебе бо возсия Солнце в мире, владычествуяй правдою.
Видите видите, яко Аз есмь Бог ваш, прежде век рожденный от Отца, и от Девы в последняя без мужа заченшийся, и разрушивый грех праотца Адама, яко Человеколюбец.
Видите видите, яко Аз есмь Бог ваш, праведным судом водрузивый пределы жизни, и в нетление от тли приемляй вся, усопшыя в надежди вечнаго воскресения.
От четырех конец, Господи, приемляй верно усопшыя в мори, или на земли, или в реках, источницех, или езерех, или в ровенницех, снедь зверем бывшыя, и птицам, и гадом, вся упокой.
В Твоей длани всяческая Господи, предразсудил еси разрешшыяся в составы четыри, в пришествии Твоем собрав воскреси, вся яже в неведении и разуме, прощая тех прегрешения.
О страшнаго Твоего втораго Господи пришествия! Зане яко в виде молнии на землю пришед, воздвигнеши все создание Твое судитися: в вере Тебе тогда поживших, сретших Тя, с Тобою быти сподоби.
Пресовершенная Единице, Пребожественная, Триипостасная, нерожденне Отче, и Сыне Единородне, Душе от Отца исходяй, Сыном же являяйся, Существо едино и Естество, Господьство, Царство, спаси всех нас.
Неизглаголанное чудо Твоего Рождества Мати Дево: како бо и раждаеши, и Чиста еси в томже? Како Отроча раждаеши, и не веси искуса мужеска отнюд? Якоже весть паче естества от Мене новолепно Слово Божие рождшееся.
Видите, видите:
утверждей рукою Твоею слове Божий небеса, просвещением твоего истиннаго познания, утверди и нас на Тя надеющихся сердца.
Прешедшыя жития течение, в славе благочестной, праведным одеятися венцем сподоби Боже, и вечных благ насладитися.
Напрасно восхищенныя, попаляемыя от молний, и измерзшыя мразом, и всякою раною, упокой Боже, егда огнем вся искусиши.
Присномутное жития море преплывшыя Христе, в нетленное Твоего жития сподоби пристанище притещи, православным житием окормленныя.
Ихже всякое естество морских, и птиц небесных прият снедение Христе, Твоими судьбами воскреси Боже, в последний день со славою.
Умно Божественную Единицу, в три Лица просто, купно еже пресещи, совокупляю несекомая: якоже бо скорость молнии, трисияющая видится во единстве.
Недоуменное Твое чудо: без мужа бо раждаеши, и девство Твое Чистая соблюдаеши рождши. Темже ангел множество, и человеческий род поет Тя во веки.
Утверждей рукою Твоею Слове Божий небеса:
Нас ради претерпевый Крест и смерть, и умертвивый ада, и совоскресивый мертвыя, преставльшыяся от нас Спасе упокой, яко Человеколюбец Бог, и в трепетное и страшное пришествие Твое Жизнодавче, яко имеяй множество милости, Царствия Твоего сподоби.
Скорый Твой покров, и помощь и милость покажи на рабех Твоих, и волны Чистая, укроти суетных помышлений, и падшую душу мою возстави Богородице: вем бо, вем Дево, яко можеши, елика и хощеши.
Из горы приосененныя, слове, пророк, единыя Богородицы, хотяща воплотитися, боговидно усмотри, и со страхом славословяше силу Твою.
Отцы и праотцы, деды и прадеды, от первых и даже до последних, во благозаконии умершыя и благоверии, вся помяни Спасе наш.
В горе, на пути, на местех пустых житие оставльшыя в вере, монахи же и бельцы, юношы и старцы, со святыми, Христе, всели.
От печали и радости пришедшыя ненадежно, верою абие пременившыя житие, в благоденствии пострадавшыя, или злоденствии, вся упокой Спасе наш.
Яже уби мечь, и конь совосхити, град, снег и туча умноженная: яже удави плинфа, или персть посыпа, Христе Спасе наш упокой.
Странно яко едино, и три, Божество, все по единому Лицу нераздельно: Отец бо, Сын и Дух Святый есть, покланяема, яко един Бог.
Направи нас Дево молитвами Твоими, окормляющи обуреваемыя волною греха, во спасительная пристанища Господородительнице, избавляющи от всяких лютых.
Утренюет дух мой к Тебе Боже, зане свет повеления пришествия твоего, имиже убо озари ум наш владыко, и настави на стезю жизни.
Коегождо память умерших, благочестно от века днесь творяще Господи, прилежно ти вопием: вся упокой со святыми Твоими.
От всякаго яже приял еси рода и рода, в царех, в князех, или монашествующих православно Щедре, вечнаго избави мучения.
Всех, яже создал еси полезная ведый, имже попустил еси Господи, внезапными падежми ненадежно умрети, избави муки всякия Боже наш.
Огня приснопалящаго, и тмы несветимыя, скрежета зубнаго, и червия безконечно мучащаго, и всякаго мучения избави Спасе наш, вся верно умершыя.
Единопрестольная, безначальная, Триипостасная Единице, разделением Единство, и вопротив Лицы Естество имущая, во едино нас совокупи хотение Твоих заповедей.
Паче огнезрачных серафимов явилася еси Чистая Честнейшая, порождши сим неприступнаго Иисуса Спаса, воплощением обожившаго земнородных смешение.
Содержима мя приими человеколюбче, грехи многими, и припадающа щедротам твоим, яко пророка Господи, и спаси мя.
Смерти разрешив болезни, пострадав Начальниче жизни Боже наш, усопшыя от века, рабы Твоя упокой.
Неизглаголанными Твоими судьбами, яже убиша чаровная напоения, отравы, костная удавления со святыми Господи упокой.
Егда судити будеши всяческим, стоящым нагим откровенным пред лицем Твоим, тогда Щедре, пощади послужившыя Ти верно, Боже.
Последнею убо трубою вострубившу Твоему архангелу, воскресние жизни всех, тогда Христе рабы Твоя упокой.
От века яже приял еси верныя Боже, род всякий человеческий, сподоби во веки с служащими Ти славити Тя.
Богоначалие Трисвятое, единопрестольное, Отче, Сыне со Святым Духом, Ты еси Бог мой, вседержительством Твоим содержай все.
От корене твоего возсия цвет жизни, Иессее праотче взыграй, спасаяй мир, от Чистыя Отроковицы Христос Бог.
Со святыми упокой Христе душы раб Твоих, идеже несть болезнь, ни печаль, ни воздыхание, но жизнь безконечная.
Сам един еси безсмертный, сотворивый и создавый человека: земнии убо от земли создахомся, и в землю туюжде пойдем, якоже повелел еси, создавый мя и рекий ми: яко земля еси, и в землю отидеши, аможе вси человецы пойдем, надгробное рыдание творяще песнь: аллилуиа.
В начале землю основавый, и небеса словом утвердивый, благословен еси во веки Господи Боже отец наших.
Благочестно от века преставльшихся память творяще вопием: благословен еси во веки Господи Боже отец наших.
Внезапу благочестно умершыя, и от стремнины всякия падшыя, древа, железа, всякаго камене, упокой Боже усопшыя верныя.
В страшное Твое пришествие, Щедре, одесную овец Твоих постави, православно Ти в житии послужившыя Христе, и преставльшыяся к Тебе.
В лице Христе, избранных Твоих вчини Твоя рабы, вопити Тебе: благословен еси во веки Господи, Боже отец наших.
От земли персть содетельствовавый, плоть Духом оживотворивый Спасе Щедрый, яже приял еси, упокой Боже в нестареющем животе.
Якоже треми солнцы Божество, единым света срастворением, да воспоется, Отец, и Сын, и Божественный Дух, един Естеством, но три Ипостасьми.
Давидское согласно воспеваем Ти пение, гору Тя Божию нарицающе Дево, в нейже вселився плотию Слово, обоготвори нас духовно в Себе.
На горе святей прославльшася, и в купине огнем Приснодевы моисеови тайну явльшаго, Господа пойте и превозносите во вся веки.
Сокрушивый первее сень смертную, возсияв яко солнце из гроба, сыны Воскресения Твоего сотвори, Господи славы, вся умершыя в вере, во веки.
Безвестных и сокровенных Сведетелю, егда имаши открыти дела тмы, и советы сердец наших, тогда не истяжи слова, со всеми верою усопшими.
Егда имаши сести на престоле, и повелиши на суд предстати, собранным трубою от конец земли: тогда пощади всех Христе яко Милостивый.
умершым напрасно от случаев, от клича же зельнаго, и скораго течения, заушения, удавления же и лягания, Господи славы, верою усопшым ослаби во веки.
Благословим Отца и Сына, и Святаго Духа, Господа.
Яко Единицу Существом пою Тя, яко Троицу Лицы Тя чту, Отче, и Сыне и Душе Пресвятый, безначальную державу Твоего Царствия славлю во веки.
Струи живыя источник запечатанный, показалася еси Богородице Дево: без мужа бо Господа рождши, безсмертия верныя напояеши водою во веки.
На горе святей прославльшася:
Проявленное на горе законоположнику во огни и купине рождество Приснодевы, в наше верных спасение, песньми немолчными величаем.
Идеже есть веселящихся жилище святых Твоих Господи, вся от века усопшыя, в вере же и надежди радоватися сподоби.
Умершыя Божиим прещением, смертных громов всяких с небесе изнесенных, земли разседшейся, морю возшумевшуся, вся верныя Христе упокой.
Всякий возраст, старцы, и юныя младенцы, и дети, и ссущыя млеко, мужеское естество и женское, упокой Боже, яже приял еси верныя.
От ядовитых угрызений умершыя, от поглощения змиев, от попрания коней, и от удавления и обешения от искренняго, верою Ти послужившыя упокой.
Коегождо по имени в вере умершыя от века, и от рода родов, неосужденно предстати Тебе Христе, тогда в пришествии Твоем сподоби.
Единый в Троице Боже, слава Тебе непрестанно, аще бо и Бог Кийждо, но един Естеством есть, Отец, и Сын, и Дух, трисветлыми свойствы.
Паче ума Рождество Твое: раждаеши бо прежде Сущаго, и млеком питаеши несказанно Пищедавца миру. держиши же содержащаго вся, Христа единаго Избавителя нашего Всенепорочная.
Память совершающе всех усопших во христе, и конечный день воспомянем вернии, о нас же и о оных христа присно моляще.
Сладосте ангелов, скорбящих радосте, христиан предстательнице, Дево Мати Господня, заступи нас, и избави вечных мук.
Страшный конец смерти, и грозный суд Владыки: огнь неугасимый уготовися тамо, червь неусыпаемый мучай, и скрежет зубов, тма кромешная есть, и вечное осуждение. Темже зовем ко Спасу: яже избрал еси от привременных, упокой, за велию Твою милость.
Вси в житии оставльшиися, приидите во гробех ужасающеся, приникните и видите мира прелесть: где ныне тела доброта, и слава богатства? Где же гордость жития? воистинну суетная вся. Темже зовем ко Спасу: яже избрал еси от привременных, Упокой, за велию Твою милость.
Ныне во гроб иже на престоле, ныне иже в порфире во тлю облечеся: не ктому бо на престоле, но во гробе лежит: се исчезе царская держава. Се яко соние человеческое преходит житие. Темже зовем ко Спасу: яже избрал еси, упокой, за велию Твою милость.
Вся отселе преложившыяся в надежду жизни вечныя, и житие изменившыя всяким Спасе образом, всякий чин, и род, и всякий возраст, мужы вкупе и жены, и новорожденныя младенцы, яко Человеколюбец в недрех учини Авраамлих, и в местех ослабы, за велию Твою милость.
Яко цвет увядает, и яко сень мимогрядет, разрушается всяк человек: паки же гласящей трубе, мертвии яко в трусе вси востанут ко Твоему сретению Христе Боже. Тогда Владыко, ихже преставил еси от нас, во святых Твоих учини кровех, согрешения их благосерде, презирая.
Ты еси Бог наш, иже премудростию соделавый вся, иже и пророки пославый нам пророчествовати твое пришествие, и апостолы проповедати Твоя величия: и ови убо пророчествоваху пришествие Твое, ови же крещением просветиша языки, мученицы же пострадавше получиша славу от сих, и молятся прилежно Тебе Владыце с рождшею Тя Материю: упокой боже душы, яже приял еси, и нас сподоби Царствия Твоего,
Крест претерпевый мене ради осужденнаго, избавителю мой и Боже.
Имеяй непостижное к нам благоутробие, и источник неистощаемый божественныя благости многомилостиве, к Тебе Владыко прешедшыя в земли живых всели, в селениих возлюбленных и вожделенных, одержание даруяй выну пребывающее: Ты бо за всех пролиял еси кровь Твою Христе, и живоносною ценою мир искупил еси.
Умерщвление претерпел еси животворное волею, и жизнь источил еси, и сладость присносущную верным дал еси, Божественным Владыко благоутробием, едине всещедре, безгрешне: в нюже молимся, счини усопшыя в надежди воскресения, разрешение прегрешений даруяй: да всеми поется имя Твое Христе, и спасени славим человеколюбие Твое.
Живыми господьствующа богоначальною властию, и мертвыми владычествующа, Тебе Христе, ведуще молим: верныя рабы Твоя, к Тебе единому Благодетелю отшедшыя, Сам упокой со избранными Твоими Человеколюбче, в местех прохлаждения, во святых светлостех: волитель бо милости еси, и спасаеши яко Бог, яже по образу Твоему создал еси, едине Многомилостиве.
Болезнь Адаму бысть, древа вкушением, древле во Едеме, егда змий яд изблева. Того бо ради вниде смерть всеродная, снедающая человека: но пришед Владыка низложи змия, и воскресение нам дарова. К Немуже убо возопиим: пощади Спасе, ихже приял еси, и со святыми покой, яко Человеколюбец.
Явилася еси, пребывание боголепное Пресвятая, и Бога вместила еси, и Бога родила еси неискусобрачная во двою существу, во единой же ипостаси Чистая. Того моли Единороднаго и Перворожденнаго, Тя Дево непорочну и по рождестве сохраншаго, душы упокоити верою усопшыя во свете нетленныя светлости и блаженстве.
Тебе и стену и пристанище:
Братие, первый человек:
Блажени, яже избрал:
Блажени, яже избрал и приял еси Господи.
Пятдесятницу празднуим, и Духа пришествие, и предложение обещания, и надежди исполнение, и таинство елико, яко велико же и честно. Темже вопием Ти: содетелю всех Господи, слава Тебе.
Языками инородных обновил еси Христе, Твоя ученики, да теми Тя проповедят безсмертнаго Слова и Бога, подающаго душам нашым велию милость.
Вся подает Дух Святый, точит пророчествия, священники совершает, некнижныя мудрости научи, рыбари богословцы показа, весь собирает собор церковный: единосущне, и сопрестольне Отцу и Сыну, Утешителю, слава Тебе.
Егда Духа Твоего послал еси Господи, седящым апостолом, тогда еврейския дети зряще ужасахуся ужасом: слышаху бо я вещающя иными странными языки, якоже Дух подаваше им: невежди бо суще умудришася, и языки в веру уловивше, божественная ветийствоваху. Темже и мы вопием Ти: Иже на земли явлейся, и от прелести спасый нас, Господи слава Тебе.
Видехом свет истинный, прияхом Духа Небеснаго, обретохом веру истинную, нераздельней Троице покланяемся: Та бо нас спасла есть.
Сердце чисто созижди во мне Боже:
Во пророцех возвестил еси нам путь спасения, и во апостолех возсия Спасе наш, благодать Духа Твоего. Ты еси Бог первый, Ты и по сих, и во веки Ты еси Бог наш.
Не отвержи мене от лица Твоего:
Во дворех Твоих воспою Тя спаса мира, и преклонь колена, поклонюся Твоей непобедимей силе, вечер, и утро, и полудне, и на всякое время благословлю тя господи.
Троицу единосущную песнословим, Отца и Сына, со Святым Духом: тако бо проповедаша вси пророцы, и апостоли с мученики.
Ныне отпущаеши: Трисвятое. Пресвятая троице. Отче наш: Яко твое есть царство:
Благословен еси Христе Боже наш:
Обычное стихословие. На Господи воззвах:
Пятдесятницу празднуим, и Духа пришествие, и предложение обещания, и надежди исполнение, и таинство елико, яко велико же и честно. Темже вопием Ти: Содетелю всех Господи, слава Тебе.
Языками инородных обновил еси Христе, Твоя ученики, да теми Тя проповедят безсмертнаго Слова Бога, подающаго душам нашым велию милость.
Вся подает Дух Святый, точит пророчествия, священники совершает, некнижныя мудрости научи, рыбари богословцы показа, весь собирает собор церковный. Единосущне и сопрестольне Отцу и Сыну, Утешителю, слава Тебе.
Во пророцех возвестил еси нам путь спасения, и во апостолех возсия Спасе наш, благодать Духа Твоего: Ты еси Бог первый, Ты и по сих, и во веки Ты еси Бог наш.
Во дворех Твоих воспою Тя Спаса мира, и преклонь колена, поклонюся Твоей непобедимей силе, вечер, и утро, и полудне, и на всякое время благословлю Тя Господи.
Во дворех Твоих Господи, вернии колена душ и телес преклонше, воспеваем Тя безначальнаго Отца, и собезначальнаго Сына, и соприсносущнаго и Пресвятаго Духа, просвещающаго и освящающаго душы нашя.
Приидите людие, триипостасному Божеству поклонимся, Сыну во Отце, со Святым Духом: Отец бо безлетно роди Сына соприсносущна и сопрестольна, и Дух Святый бе во Отце, с Сыном прославляемь: едина Сила, едино Существо, едино Божество. Емуже покланяющеся вси глаголем: Святый Боже, вся содеявый Сыном, содейством Святаго Духа: Святый Крепкий, Имже Отца познахом, и Дух Святый прииде в мир: Святый Безсмертный, утешительный Душе, от Отца исходяй, и в Сыне почиваяй: Троице Святая, слава Тебе.
Рече Господь к Моисею: собери Ми седмьдесят мужей от старец израилевых, ихже ты сам веси, яко сии суть старцы людей, и книжники их: и приведеши их в сень свидения, и станут ту с тобою. И сниду и возглаголю тамо с тобою, и отиму от Духа сущаго в тебе, и возложу на них, и пособствуют с тобою стремления людей, и не поводиши их ты един. И собра Моисей седмьдесят мужей от старец людей, и постави их окрест сени. И сниде Господь во облаце, и глагола Моисею, и взят от Духа Иже в нем, и положи на седмидесяти мужей старец: а якоже почи Дух на них, и прорекоша в стану, и ктому не приложиша. И осташа два мужа в стану, имя единому Елдад, и имя второму Модад, и почи на них Дух: и сии беша от написанных, и не приидоша в сень, и пророчествоваста в стану. И притек юноша возвести моисею, и рече ему, глаголя: Елдад и Модад пророчествуета в стану. И отвещав Иисус сын Навин, предстояй Моисею, избранный его, рече: господи Моисее, возбрани има. И рече ему Моисей: не ревнуеши ли ты мне? И кто даст всем людем Господним быти пророки, егда даст Господь Духа Своего на них?
Тако глаголет Господь: чада Сионова радуйтеся, и веселитеся о Господе Бозе вашем: яко даде вам брашна в правду, и одождит вам дождь ранный и поздный, якоже прежде. И наполнятся гумна пшеницы, и излиются точилия вина и елеа. И вдам вам вместо лет ихже поядоша прузи и гусеницы, и ржа и хрустове, сила Моя великая, юже послах на вы. И снесте ядуще и насытитеся, и похвалите имя Господа Бога вашего, Иже сотвори свыше чудеса: и не постыдятся людие Мои в век. И разумеете, яко посреде Израиля Аз есмь, и Аз Господь Бог ваш, и несть иного разве Мене: и не постыдятся ктому людие Мои в век. И будет по сих, излию от Духа Моего на всякую плоть, и прорекут сынове ваши и дщери вашя, и старцы ваши сония видят, и юноши ваши видения узрят. Ибо на рабы Моя, и на рабыни Моя во дни оны излию от Духа Моего, и прорекут. И дам чудеса на небеси горе, и знамения на земли низу, кровь и огнь, и курение дыма. Солнце преложится во тму, и луна в кровь, прежде пришествия дне Господня великаго и страшнаго. И будет всяк, иже аще призовет имя Господне, спасется.
Тако глаголет Господь: прииму вас от язык, и соберу вы от всех язык странных, и введу вы в землю вашу, и окроплю на вы чистую воду, и очиститеся от всех нечистот ваших, и от всех идол ваших, и очищу вы. И дам вам сердце новое, и дух новый дам вам, и отиму сердце каменное от плоти вашея, и дам вам сердце плотяное, и Дух Мой дам в вас: И сотворю, да во оправданиих Моих ходите, и судьбы Моя сохраните, и сотворите. И вселитеся в землю, юже дах отцем вашым, и будете Ми в люди, и Аз буду вам в Бога.
Во пророцех возвестил еси нам путь спасения, и во апостолех возсия Спасе наш, благодать Духа Твоего. Ты еси Бог первый, ты и по сих, и во веки Ты еси Бог наш.
Во дворех Твоих Господи, вернии, колена душ и телес преклонше, воспеваем Тя безначальнаго Отца, и собезначальнаго Сына, и соприсносущнаго и Пресвятаго Духа, просвещающаго и освящающаго душы нашя.
Егда Духа Твоего послал еси Господи, седящым апостолом, тогда еврейския дети зряще ужасахуся ужасом: слышаху бо я вещающя иными странными языки, якоже Дух подаваше им. Невежди бо суще умудришася, и языки в веру уловивше, божественная витийствоваху. Темже и мы вопием Ти: Иже на земли явлейся, и от прелести спасый нас, Господи слава Тебе.
Не разумеюще языцы Господи, Пресвятаго Духа на апостолы Твоя бывшия силы, изменение язык пиянство быти мняху. Мы же утвердившеся о них, непрестанно сице глаголем: Духа Твоего Святаго не отими от нас, молим Ти ся Человеколюбче.
Господи, Святаго Духа нашествие, апостолы Твоя исполнившее, иными языки глаголати устрои. Темже преславное, неверным убо пиянство мняшеся, верным же ходатайственно спасения: егоже сияния и нас сподоби, молим Ти ся Человеколюбче.
Царю Небесный, Утешителю, Душе истины, Иже везде сый, и вся исполняяй, Сокровище благих, и жизни Подателю, прииди и вселися в ны, и очисти ны от всякия скверны, и спаси Блаже душы нашя.
Языцы иногда размесишася, дерзости ради столпотворения: языцы же ныне умудришася, славы ради боговедения. Тамо осуди нечестивыя погрешением: зде просветил есть Христос рыбари Духом. Тогда упразднися безгласие к мучению: ныне обновляется согласие ко спасению душ наших.
Благословен еси Христе Боже наш, Иже премудры ловцы явлей, низпослав им Духа Святаго, и теми уловлей вселенную, Человеколюбче слава Тебе.
Попразднственный вернии, и конечный праздник празднуим светло, сей есть пятдесятница, обещания исполнение и предложения: в сей бо огнь Утешителев сниде на землю, яко в виде язык, и ученики просвети, и сия неботаинники показа. Свет прииде Утешителя, и мир просвети.
В последний день:
Духа источник пришед на землю, во огненныя реки разделяяся мысленно, апостолы орошаше просвещая: и бысть им облак орошаяй огнь, просвещаяй тех, и одождяяй пламень, имиже мы прияхом благодать, огнем же и водою. Свет прииде Утешителя, и мир просвети.
По востании Христе, еже от гроба, и еже к высоте небесной божественном вознесении, боговидцем славу Твою низпослал еси Щедре, Духа праваго обновивый учеником. Темже яко гусль мусикийская, всем уяснися божественным бряцалом тайно Спасе глашения, и смотрение Твое.
Дух твой благий наставит мя на землю праву.
Господи услыши молитву мою, внуши моление мое. Всякое дыхание:
Сущу позде:
Имже держите, держатся.
Молитвами апостол:
Молитвами Богородицы:
Помилуй мя Боже:
Царю небесный:
Понтом покры фараона с колесницами сокрушаяй брани мышцею высокою, поим ему, яко прославися.
Делом, якоже древле учеником обещал еси, Утешителя Духа пославый Христе, возсиял еси миру свет Человеколюбче.
Законом древле проповеданное и пророки, исполнися: Божественнаго бо Духа днесь всем верным благодать излияся.
Божественным покровен медленоязычный мраком, извитийствова богописанный закон: тину бо оттряс очесе умнаго, видит Сущаго, и научается Духа разуму, хваля Божественными песньми.
Рекоша чистая и честная уста: разлучения вам не будет, о друзи! Аз бо на Отчем вышнем престоле соседя, излию Духа, возсияти желающым благодать независтную.
Предел прешедшее истиннейшее Слово, тихообразно совершает сердце: дело бо скончав, возвесели други, дыханием нужным и огненными языки, подав Духа Христос, якоже обещася.
Понтом покры: Божественным покровен:
С высоты силою, учеником Христе, дондеже облецетеся, рекл еси, седите во Иерусалиме: Аз же яко Мене, Утешителя иного, Духа Моего же и Отча послю, в Немже утвердитеся.
Божественнаго Духа нашедшая сила, раздельшийся древле глас, зле согласившихся, во едино приличие божественне совокупи, ведением троицы вразумляющи верныя, в Нейже утвердихомся.
Разверзе утробы нечадствовавшия узы, досаду же неудоботерпиму благочадствующия, едина молитва пророчицы древле Анны, носящия дух сокрушен, к сильному и Богу разумов.
Непостижима есть Богоначальнейшая: ветия бо изъяви безкнижныя, рыбари премудрыя, заущающыя словом, и от глубокия нощи изимающыя люди безчисленны, блистанием Духа.
Бяше исходен от нерожденна Света, всесильный сияющий Свет, Егоже Сыном Отеческия власти, ныне являет срасленное озарение, огненный глас в Сионе языком.
Спасовы рачителие радости исполнишася, и дерзновение прияша, прежде боящиися: яко Дух Святый днесь свыше сниде на дом ученический, и ин иная глаголаше к людем. Языцы бо разсеяшася, видими яко огнь: и сих не опали, но паче ороси.
Смотряяй пророк в последняя Твое Христе пришествие, вопияше: Твою услышах Господи силу, яко вся спасти помазанныя Твоя пришел еси.
Во пророцех глаголавый, и законом проповеданный первее несовершенным, Бог Истинный Утешитель, Слова служителем и свидетелем познавается днесь.
Знамение Божества носяй, апостолом во огни, Дух разделися, и странными языки являшеся, яко Отеческая Божественная сила грядущая есть, самоповелительная.
Царю царей, яковый от яковаго един Слове произшедый от Отца безвиновнаго, равномощнаго Твоего Духа апостолом истинно послал еси, яко Благодетеля поющым: слава державе Твоей Господи.
Баню Божественную пакибытия словом растворив, ссложенное естество, дождоточиши ми струю от нетленнопрободеннаго Твоего ребра, о Божий Слове, запечатлея теплотою Духа.
Преклоняют вся Утешителю колена, Сыну же Отчу, Отцу срасленному, в Лицех бо видеша трегубых Существо истинное, неприкосновенное, безлетное, единое: возсия бо свет благодать Духа.
Да исполнятся вси Богоначальнейшим, елицы служителие Трисветлаго Существа: паче естества бо совершает яко благодетель, и огнесветит Христос во спасение, всю дая благодать Духа.
Страха ради Твоего зачатый Господи во чреве пророков, и рожденный на земли Дух спасения, апостольская сердца созидает чиста, и в верных правый обновляется: свет бо и мир зане Твоя повеления.
Нашедшая сила днесь сия, Дух Благий, Дух премудрости Божия, дух от Отца исходяй, и Сыном верным нам явлейся подавателен, в нихже вселяется естеством святыни, в нейже зрится.
Решительное очищение грехов, огнедухновенную приимите Духа росу, о чада светообразная церковная: ныне от Сиона бо изыде закон, языкоогнеобразная Духа благодать
Якоже благоволи самовластно, необладанный исходит Дух от Отца, умудряя в языцех апостолы, печатлея живоносное Слово, Отчесильное, сообразное, Егоже Спас рече.
Да исцелит убо смыслы от греха, и се устрояше апостолов, Бог Слово всеначальное, пречистый дом, в немже единомощнаго же и ссущественнаго ныне вселяется Духа свет.
Плавающаго в молве житейских попечений, с кораблем потопляема грехи, и душетленному зверю приметаема, яко Иона Христе, вопию Ти: из смертоносныя глубины возведи мя.
От духа твоего на плоть всякую, якоже рекл еси, богатно излиял еси, и исполнишася всяческая твоего ведения господи, яко из отца сын нетленно родился еси, и дух нераздельный изыде.
Очищение нам Христе и спасение Владыко, возсиял еси от Девы, да яко пророка от зверя морскаго персей Иону, от тли исхитиши, всего Адама всеродна падшаго.
Истинный нам правый во утробах вечно приимшым Дух, да обновиши Отчеисходный, и всесовокупленно, вещества ненавистнаго палительный скверн, кала же смыслов чистительный, Вседержителю.
Желательное достояние апостолом, сионяном чающым Твоего пришествия, познание Дух Отчерожденна Слова, речь жестокую языческих ласкательств скоро показав, огнедохновенно утверждаеши.
Егда снизшед языки слия, разделяше языки Вышний: егда же огненныя языки раздаяше, в соединение вся призва, и согласно славим Всесвятаго Духа.
Скорое и известное даждь утешение рабом Твоим Иисусе, внегда унывати духом нашым, не разлучайся от душ наших в скорбех, не удаляйся от мыслей наших во обстояниих: но присно нас предвари. приближися нам, приближися везде Сый, якоже со апостолы Твоими всегда еси, сице и Тебе желающым соедини Себе Щедре: да совокуплени Тебе поем, и славословим Всесвятаго Духа Твоего.
Дыханием нужным, языкоогненно подает
Христос божественнаго духа апостолом.
Излияся в великом дни дух рыбарем.
В сий день, в Неделю осмую по Пасце, Святую Пятдесятницу празднуим, и сию же прияхом от еврейских книг. Якоже бо они, яже у них Пятдесятницу празднуют, почитающе седмое число, и зане по Пасце пятдесят дний прешедше, закон прияша: тако и мы по Пасце, пятдесят дний празднующе, Всесвятаго Духа приемлем, законополагающаго и наставляющаго на всякую истину, и угодная богу повелевающаго. Ведомо же да есть, яко у еврей три беша праздницы: Пасха, Пятдесятница и Скинопигиа, сиесть, сениц потчение. Пасху убо в воспоминание творяху преведения Чермнаго моря: пасха бо преведение толкуется. Являше же таковый праздник, наше еже от темнаго греха к раю паки преведение и возвращение. Пятдесятницу же праздноваху, в воспоминание еже в пустыни злострадания их, и како многими скорбьми в землю обетования введени быша: тогда бо и плода пшеницы и вина насладишася. И являше праздник сей наше озлобление от неверия, и в Церковь внитие: тогда бо и мы Владычняго причащаемся Тела и Крове. Ови убо тоя ради вины глаголют, яже у еврей Пятдесятнице праздноватися: ови же в честь якоже глаголют, пятидесятим днем, в няже постився Моисей, Богописанный закон прият, вкупе поминающым и тельца жрения, и иных, яже егда Моисей восходя на гору, и низходя содея. Другим же непщевася Пятдесятнице у еврей умыслитися, чести ради седмичнаго числа, якоже речеся: то бо о себе слагаемо, творит пятдесятное, единому оскудевающу дневи. Честь же седмочислия у еврей, не точию во днех есть, но и в лета достизающая, от нихже лет и еже у них творят иовилеон, сказуемо оставление. уседморичаемым бо летом, сие бывает, егда и землю несеянную оставляют, и животным подают ослабу, и купленым рабом отходити повелевают. Третий же праздник, Скинопигиа, сиесть, сениц потчение, празднуемый по собрании плодов, еже есть по пятих месяцех праздника Пасхи. Совершаше же ся сей в память дне, воньже Моисей прежде потче сеницу на горе Синайстей виденную облаком, и уготованную от перводреводеля веселиила: сени бо и сии творяще, сей праздник праздноваху и на селех пребывающе, и благодаряще Бога, плоды своих трудов собираху. В сий мнится и Давид яже о точилех надписовати псалмы. Образ же бе той из мертвых нашего воскресения, егда разрушившымся телесным сенем нашым, и паки слепленным, своих трудов плоды восприимем, торжествующе в вечных сенех. Подобает же ведати, яко в сий день Пятдесятницы совершаемыя, Дух Святый на ученики прииде. Елма же святии отцы изволиша разделяти праздники, ради величия Пресвятаго и Животворящаго Духа, яко Един есть Святыя и Живоначальныя троицы. Се и мы речем воутрие, како Дух Святый прииде. Святых апостол молитвами Христе помилуй нас. Аминь.
В пещь огненную ввержени преподобнии отроцы, огнь в росу преложиша, воспеванием сице вопиюще: благословен еси Господи Боже отец наших.
Ветующым Божественная величия апостолом, Духа действо непщевашеся пиянство неверствующым, имже Троица познавается, един Бог отец наших.
Нераздельное естество православно богословим Бога Отца Безначальнаго, тояжде власти Слова и Духа, благословен еси, зовуще, Боже отец наших.
Согласная возшуме органская песнь, почитати златосотворенный бездушный истукан: Утешителева же светоносная благодать почествует, еже вопити: Троице Единая, Равносильная, Безначальная, благословена еси.
Гласа пророковещательнаго не разумевше, глаголаху безумнии виносотворенное пиянство, речи яко странны слышаша апостолов: благочестивии же Тебе вопием божественно: Богодетелю всех благословен еси.
Божественное учение возгреме видяй видения божественный Иоиль, Богоначальнейшаго, имже излию, рек, якоже Слова, Духа моего свозопиющым: Естество Тривещанное Светлое, благословен еси.
Троичную убо раздели зря благодать, яко да явит три Ипостаси, почитати в простоте власти, но во едином ныне дни господском, Сын, Отец и Дух благословен.
Неопальная огню в Синаи причащшаяся купина, Бога яви медленоязычному и гугнивому Моисеови, и отроки ревность Божия три непреборимыя во огни певцы показа: вся дела Господня Господа пойте, и превозносите во вся веки.
Животну свыше бурну носиму гласовне, Духа Всесвятаго дыханию рыбарем, огненных видом язык величия Божия ветийствоваху: вся дела Господа пойте, и превозносите во вся веки.
Яко на некасаемую превосходяще гору, не боящеся огня страшаща, приидите и станем на горе Сионской, во граде Живаго Бога, духоносным учеником ныне сликующе: вся дела Господа пойте, и превозносите во вся веки.
Разрешает узы, и орошает пламень трисветлый богоначалия образ, поют отроцы, благословит же Единаго Спаса и Вседетеля, яко Благодетеля, сотворенная всяческая тварь.
Память Христос человекоспасительных словес, яже от Отца слышав апостолом рече, Дух устрояет языкоогненным видением, посаждая благословенно усвоенную, учуженная же поет Тя тварь.
Спасительно самовладычный Един, Свет самосиятельный, и подательный света сый, пришел еси исполняя апостолы, честный яко верх Твоим рабом, насытительный же Дух подаваеши.
Пояху пророк духонасыщенная уста, Твое телесное, о Царю, пришествие, и Дух от недр Отчих произшедший, несозданный, зданнодетелен, сопрестолен Тебе, единаго вочеловечения верным честь.
Не тления искушением рождшая, и Всехитрецу Слову плоть взаимодавшая, Мати Неискусомужная Дево Богородице, приятелище Нестерпимаго, село Невместимаго Зиждителя Твоего, Тя величаем.
На палящей древле огненной колеснице, ревнитель и огнедохновенный радуяся носимь, еже ныне возсиявшее дохновение свыше апостолом являше: от негоже освятившеся, Троицу всем сказаша.
Закона естеств кроме, странное слышашеся учеников: единому бо гласу гласящу Духа благодатию, различне оглашахуся людие, племена и языки божественная величия, Троицы ведению научающе.
Радуйся Царице, матеродевственная славо: всяка бо удобообращательная благоглаголивая уста витийствовати не могут, Тебе пети достойно: низумевает же ум всяк Твое Рождество разумети. Темже Тя согласно славим.
Пети подобаше естественножизненную Отроковицу: едина бо во чреве скры Слово, таящееся недугующаго человеческаго естества. Иже в десных странах ныне седяй Отчих, посла благодать Духа.
Елицем дхну боготочная благодать, светящеся, блистающе, изменяеми странным изменением благолепнейшим, равносильствующую несекомую уведевше премудрость, Трисветлое существо славим.
Всесвятый Душе, исходяй из Отца и Сыном пришедый к безкнижным учеником, Тебе Бога познавших спаси и помилуй всех.
Свет Отец, Свет Слово, Свет и Святый Дух, Иже во языцех огненных апостолом послася. И Тем весь мир просвещается Троицу почитати Святую.
Преславная днесь видеша вси языцы во граде Давидове, егда Дух сниде Святый во огненных языцех, якоже богоглаголивый Лука повествует, глаголет бо: собранным учеником Христовым, бысть шум, якоже носиму дыханию бурну, и исполни дом, идеже бяху седяще: и вси начаша глаголати странными глаголы, странными учении, странными повелении Святыя Троицы.
Дух Святый бе убо присно, и есть, и будет: ниже начинаемь, ниже престаяй, но присно Отцу и Сыну счинен и счисляемь: Живот, и животворяй: Свет, и света податель, самоблагий, и источник благостыни: Имже Отец познавается, и Сын прославляется, и от всех познавается, едина сила, едино счетание, едино поклонение Святыя Троицы.
Дух Святый Свет и Живот, и живый источник умный: Дух премудрости, Дух разума, благий, правый, умный: обладаяй, очищаяй прегрешения: Бог и боготворяй, Огнь от Огня происходяй: глаголяй, деяй, разделяяй дарования, Имже пророцы вси, и божественнии апостоли с мученики венчашася, странное слышание, странное видение, огнь разделяяйся в подаяние дарований.
Иже в виде огненных язык, с небесе низпославый Пресвятаго Духа на святыя Своя ученики и апостолы, Христос истинный Бог наш, молитвами Пречистыя Своея Матере, святых славных и всехвальных апостол, и всех святых, помилует и спасет нас, яко Благий и Человеколюбец.
Небеса поведают славу Божию. Молитвами Богородицы, Спасе спаси нас.
Небеса поведают славу Божию, творение же руку Его возвещает твердь. Молитвами богородицы, спасе спаси нас.
День дни отрыгает глагол, и нощь нощи возвещает разум. Молитвами Богородицы, Спасе спаси нас.
Во всю землю изыде вещание их, и в концы вселенныя глаголы их. Молитвами Богородицы, Спасе спаси нас.
услышит тя Господь в день печали. Спаси ны Утешителю Благий поющыя Ти: аллилуиа.
Услышит тя Господь в день печали, защитит тя имя Бога Иаковля. Спаси ны Утешителю Благий:
Послет ти помощь от Святаго, и от Сиона заступит тя. Спаси ны Утешителю Благий:
Даст ти Господь по сердцу твоему, и весь совет твой исполнит. Спаси ны Утешителю Благий:
Единородный сыне:
Господи, силою Твоею возвеселится царь.
Благословен еси Христе Боже наш, иже премудры ловцы явлей, низпослав им духа святаго, и теми уловлей вселенную, Человеколюбче слава Тебе.
Господи, силою Твоею возвеселится царь, и о спасении Твоем возрадуется зело.
Желание сердца его дал еси ему, и хотения устну его неси лишил его.
Яко предварил еси его благословением благостынным, положил еси на главе его венец от камене честна.
Вознесися Господи силою твоею, воспоем и поем силы Твоя.
Егда снизшед языки слия, разделяше языки вышний: егда же огненныя языки раздаяше, в соединение вся призва, и согласно славим всесвятаго Духа.
Елицы во Христа крестистеся, во Христа облекостеся, аллилуиа.
Во всю землю изыде вещание их, и концы вселенныя глаголы их.
Словом господним небеса утвердишася, и духом уст его вся сила их.
С небесе призре господь, виде вся сыны человеческия.
В последний день великий праздника:
Радуйся царице:
Дух Твой Благий наставит мя на землю праву. Аллилуиа.
Царю Небесный:
О свышнем мире:
О мире всего мира:
О святем храме сем:
О великом господине и отце нашем Святейшем Патриархе [..] и о господине нашем Преосвященнейшем епискпе [..], честнем пресвитерстве, и еже во Христе диаконстве, о всем причте и людех:
О богохранимей стране нашей, властех и воинстве ея, господу помолимся.
О граде сем:
О благорастворении воздухов:
О плавающих:
О предстоящих людех и ожидающих благодати Святаго Духа, Господу помолимся.
О приклоняющих сердца своя пред господем и колена, господу помолимся.
О еже укрепитися нам к совершению богоугодне, Господу помолимся.
О еже низпослатися богатым милостем его на ны, Господу помолимся.
О еже прияти коленоприклонения наша яко фимиам пред ним, Господу помолимся.
О требующих от Него помощи, Господу помолимся.
О избавитися нам:
Заступи, спаси:
Пресвятую, Пречистую:
Яко подобает Тебе всякая слава, честь и поклонение, Отцу, и Сыну, и Святому Духу, ныне и присно, и во веки веков.
Кто Бог велий яко Бог наш? Ты еси Бог творяй чудеса.
Помянух дела Господня, я ко помяну от начала чудеса Твоя.
Паки и паки, приклонше колена, Господу помолимся.
Пречисте, нескверне, безначальне, невидиме непостижиме, неизследиме, непременне, непобедиме, неизчетне, незлобиве Господи, един имеяй безсмертие, во свете живый неприступном, сотворивый небо и землю, и море, и вся созданная на них, прежде еже просити, всем прошения подаваяй, Тебе молимся, и Тебе просим, Владыко Человеколюбче, Отца Господа и Бога и Спаса нашего Иисуса Христа, нас ради человеков, и нашего ради спасения сшедшаго с небес, и воплотившагося от Духа Святаго и Марии Приснодевы, и Преславныя Богородицы, Иже первее убо словесы уча, последи же и делы показуя, егда спасительную страсть претерпе, подаде нам подписание смиренным, и грешным, и недостойным рабом Твоим, мольбы приносити Тебе, в выи и колен преклонениих, о своих гресех, и о людских неведениих. Сам Многомилостиве и Человеколюбче, услыши ны, воньже аще день призовем Тя, изряднее же в день сей пятдесятный, воньже по Вознесении Господа нашего Иисуса Христа на небеса, и седении одесную Тебе Бога и Отца, низпосла Святаго Духа на святыя Своя ученики и апостолы, Иже и седе на едином коегождо их, и исполнишася вси неистощимыя благодати Его, и глаголаша языки иными величия Твоя, и прорекоша. Ныне убо молящихся Тебе, услыши нас, и помяни нас, смиренных и осужденных, и возврати пленение душ наших, Твое милование имея о нас молящееся. Приими нас, припадающих Тебе, и вопиющих: согрешихом, к Тебе привержени есмы от утробы, от чрева матере нашея, Ты еси Бог наш. Но яко исчезоша в суете дние наши, обнажихомся Твоея помощи, лишихомся всякаго ответа, но дерзающе на щедроты Твоя, зовем: грехи юности нашея и неведения не помяни, и от тайных наших очисти нас, и не отрини нас во время старости, внегда оскудети крепости нашей, не остави нас, прежде даже нам в землю не возвратитися, сподоби к Тебе возвратитися, и вонми нам благоприятием и благодатию. Возмери беззакония наша щедротами Твоими, сопротив постави бездну щедрот Твоих множеству согрешений наших. Призри с высоты святыя Твоея Господи, на предстоящия люди Твоя, и чающия еже от Тебе богатыя милости. Посети нас благостию Твоею, избави нас от насильства диаволя, утверди живот наш святыми Твоими и священными законы. Ангела, верна хранителя пристави людем Твоим, всех собери в Твое Царствие. Даждь прощение уповающим на Тя, остави им и нам грехи. Очисти нас действом Святаго Твоего Духа, разруши яже на нас козни вражия.
Благословен еси Господи Владыко Вседержителю, просветивый день светом солнечным, и нощь уяснивый зарями огненными, долготу дневную преити нам сподобивый, и приближитися начатком нощи, услыши моления наша, и всех людей Твоих, и всем нам простив вольныя и невольныя грехи. Приими вечерняя наша моления, и низпосли множество милости Твоея, и щедроты Твоя на достояние Твое. Остени нас святыми ангелы Твоими, вооружи нас оружием правды Твоея, огради нас истиною Твоею, соблюди нас силою Твоею, избави нас от всякаго обстояния, всякаго навета сопротиволежащаго. Подаждь же нам и настоящий вечер, с приходящею нощию, совершен, свят мирен, безгрешен, безсоблазнен, безмечтанен, и вся дни живота нашего, молитвами святыя Богородицы, и всех святых от века Тебе благоугодивших.
Заступи, спаси, помилуй, возстави, и сохрани нас Боже Твоею благодатию.
И Господи помилуй.
Пресвятую, Пречистую, Преблагословенную, Славную Владычицу нашу Богородицу, и Приснодеву Марию, со всеми святыми помянувше, сами себе, и друг друга, и весь живот наш Христу Богу предадим.
Твое бо есть, еже миловати, и спасати нас Господи Боже наш, и Тебе славу возсылаем, Отцу, и Сыну, и Святому Духу, ныне и присно и во веки веков.
Рцем вси от всея души, и от всего помышления нашего рцем.
Господи Вседержителю Боже отец наших, молим Ти ся, услыши и помилуй.
Помилуй нас Боже, по велицей милости твоей, молим Ти ся, услыши и помилуй.
Еще молимся о великом господине и отце нашем святейшем патриархе [...], и о господине нашем преосвященнейшем епискпе [...], и о всей во христе братии нашей.
Еще молимся о богохранимей стране нашей, властех, и воинстве ея, да тихое и безмолвное житие поживем во всяком благочестии и чистоте.
Еще молимся о блаженных и приснопамятных создателех святыя обители сея.
Еще молимся о милости, жизни, мире, здравии, спасении, посещении, прощении, и оставлении грехов рабов божиих братии святыя обители сея.
Еще молимся о плодоносящих, и добродеющих, во святем и всечестнем храме сем, труждающихся, поющих, и предстоящих людех, ожидающих от Тебе великия и богатыя милости.
Яко милостив и человеколюбец Бог еси, и Тебе славу возсылаем, Отцу, и Сыну, и Святому Духу, ныне и присно, и во веки веков.
Паки и паки приклонше колена, Господу помолимся.
Господи Иисусе Христе Боже наш, мир Твой подавый человеком, и Пресвятаго Духа дар, еще в житии и с нами сый, в наследие неотъемлемое верным присно подаваяй, явленнейше же сию благодать Твоим учеником и апостолом днесь низпославый, и сих устне огненными утвердивый языки, имиже весь род человеческий боговедение своим языком в слух уха приимше, светом Духа просветихомся, и прелести якоже тмы изменихомся, и чувственных и огненных язык раздаянием, и преестественным действом, еже в Тя веры научихомся, и Тебе богословити со Отцем и Святым Духом, во едином Божестве, и силе, и власти озарихомся. Ты убо Отчее сияние, существа и естества Его неизменное и недвижимое начертание, источниче премудрости и благодати, отверзи и мне грешному устне, и научи мя, како достоит, и о ихже потреба молитися, Ты бо еси ведый многое грехов моих множество, но Твое благоутробие победит сих безмерное. Се бо страхом предстою Ти, в пучину милости Твоея отчаяние души моея поверг, окорми живот мой словом всю тварь неизреченною премудрости силою управляяй, тихое обуреваемых пристанище, и скажи ми путь, воньже пойду. Дух премудрости Твоея моим подаждь помышлением, Дух разума безумию моему даруяй, Духом страха Твоего моя осени дела, и Дух Правый обнови во утробе моей, и Духом Владычним мыслей моих поползновение утверди, да на всяк день Духом Твоим Благим к полезному наставляемь, сподоблюся творити заповеди Твоя, и Твое присно памятствовати славное пришествие, и истязательное содеянных нами. И да не презриши мя тленными сопрельщатися мира сего красными, но будущих восприятия желати укрепи сокровищ. Ты бо рекл еси, Владыко, яко елика аще кто просит о Твоем имени, невозбранно приемлет от Твоего присносущнаго Бога и Отца. Темже и аз грешный в пришествии Святаго Твоего Духа, Твою молю благость, елика просих, воздаждь ми во спасение. Ей Господи, всякаго благодеяния богатый дателю, и подателю Благий, яко Ты еси подаваяй преизобильно ихже просим, Ты еси сострадателен и милостивый, Иже безгрешно быв плоти нашея общник, и приклоняющим к Тебе колена, приклоняяйся любоблагоутробне, очищение же быв грехов наших. Даждь убо Господи, людем Твоим щедроты Твоя, услыши нас с небесе святаго Твоего, освяти нас силою спасительныя десницы Твоея, покрый нас кровом крилу Твоею, да не презриши дел руку Твоею. Тебе единому согрешаем, но и Тебе единому служим. Не вемы кланятися богу чуждему, ниже простирати руки наша, Владыко, к богу иному. Остави нам согрешения, и приим наша коленопоклонная моления, простри всем нам руку помощи, приими молитву всех яко кадило приятное, восприемлемое пред Твоим преблагим Царством.
Господи Господи, избавлей нас от всякия стрелы летящия во дни. Избави нас и от всякия вещи во тьме преходящия. Приими жертву вечернюю рук наших воздеяния. Сподоби же нас и нощное поприще без порока прейти неискушены от злых. И избави нас от всякаго смущения и боязни, яже от диавола нам прибывающия. Даруй душам нашим умиление, и помыслом нашим попечение, еже на страшнем и праведнем Твоем суде испытания. Пригвозди страху Твоему плоти наша, и умертви уды наша сущия на земли. Да и сонным безмолвием просветимся, зрением судеб Твоих. Отыми же от нас всякое мечтание неподобное и похоть вредну. Возстави же нас во время молитвы утверждены в вере, и преспевающия в заповедех Твоих.
Заступи, спаси, помилуй, возстави, и сохрани нас Боже: Пресвятую, Пречистую, Преблагословенную:
Благоволением и благостию единороднаго Сына Твоего, с Нимже благословен еси, с Пресвятым, и Благим, и Животворящим Твоим Духом, ныне и присно и во веки веков, аминь.
Приснотекущий, животный, и просветительный источниче, соприсносущная Отцу содетельная сило, все смотрение за спасение человеческое прекрасне исполнивый, Христе Боже наш, смерти узы неразрешимыя, и заклепы адовы расторгнувый, лукавых же духов множество поправый. Приведый Себе о нас непорочное заколение, и тело давый пречистое в жертву, всякаго греха неприкосновенное же и непроходное, и страшным сим, и неисповедимым священнодействием живот нам вечный даровавый, во ад сшедый, и вереи вечныя сокрушивый, и во тме седящим восход показавый, началозлобнаго же и глубиннаго змия богомудростным льщением уловивый, и веригами мрака связавый в тартаре и огни негасимом, и во тме кромешней неисчетносильною Твоею затвердивый крепостию, великоименитая Премудросте Отчая, напаствуемым великий помощник явивыйся, и просветивый седящия во тме и сени смертней. Ты славы присносущныя Господи, и Отца Вышняго Сыне возлюбленный, присносущный Свете от присносущнаго Света, Солнце правды, услыши нас, молящихся Тебе, и упокой души рабов Твоих, прежде усопших отец и братий наших, и прочиих сродник по плоти, и всех своих в вере, о нихже и память творим ныне, яко в Тебе всех держава, и в руце Твоей содержиши вся концы земли. Владыко Вседержителю, Боже отец и Господи милости, рода смертнаго же и безсмертнаго, и всякаго естества человеческаго Содетелю, составляемаго же, и паки разрешаемаго, живота же и скончания, еже зде пребывания, и еже тамо преложения, лета измеряяй живым, и времена уставляяй смерти, низводяй во ад и возводяй, связуяй в немощи, и отпущаяй в силе, настоящая потребне строяй, и будущая полезно управляяй, смертным жалом уязвенных воскресения надеждами веселяяй. Сам убо Владыко всех, Боже Спасителю наш, надежде всех концев земли, и сущих в мори далече, Иже и в сей последний и великий спасительный день Пятдесятницы праздника, тайну Святыя и Единосущныя, и соприсносущныя, и неразделимыя, и неслиянныя Троицы показавый нам, и наитие и пришествие Святаго и Животворящаго Твоего Духа, в виде огненных языков на святыя Твоя апостолы излиявый, и благовестники тех поставивый, благочестивыя нашея веры, и исповедники и проповедники истиннаго богословия показавый. Иже и в сей всесовершенный и спасительный праздник, очищения убо молитвенная, о иже во аде держимых сподобивый приимати, великия же подаваяй нам надежды ослабления содержимым от содержащих я скверн, и утешению Тобою низпослатися. Услыши нас, смиренных, и Твоих раб молящихся Ти, и упокой души рабов Твоих, прежде усопших, на месте светле, на месте злачне, на месте прохлаждения, отонудуже отбеже всякая болезнь, печаль и воздыхание и учини духи их в селениях праведных, и мира и ослабления сподоби их, яко не мертвии восхвалят Тя, Господи, ниже сущии во аде исповедание дерзнут принести Тебе, но мы, живии, благословим Тя и молим, и 
Господи помилуй. Трижды.
И нам такожде колена приклоншым.
Иерей чтет третию молитву:
Боже великий, и вечный, Святый, человеколюбивый, сподобивый нас в сей час стати пред неприступною Твоею славою, на пение и хвалу чудес Твоих, очисти ны недостойныя рабы Твоя, и подаждь благодать еже сокрушенным сердцем, невозносительно приносити Тебе Трисвятое славословие, и благодарение великих Твоих даров, яже сотворил еси к нам, и твориши всегда в нас. Помяни Господи немощь нашу, и да не погубиши нас со беззаконии нашими, но сотвори великую милость со смирением нашим, да греховныя тмы избежавше, во дни правды ходити будем, и одеявшеся оружием света, ненаветно пребудем от всякия козни лукаваго, и со дерзновением прославим о всех, Тебе единаго истиннаго и Человеколюбца Бога. Твое бо яко воистинну и великое вресноту таинство, Владыко всех, и Творче, временное решение Твоих тварей, и еже по сих совокупление, и упокоение еже во веки. Тебе благодать о всех исповедуем, о входех наших, яже в мир сей, и исходех, надежды нам воскресения, и жизни нетленныя, Твоим неложным обещанием предобручают, яже приимем в будущем втором пришествии Твоем. Ты бо еси и воскресения нашего Начальник, и поживших неумытный и человеколюбивый Судия, и мздовоздаяния Владыка и Господь, Иже и приобщивыйся нам приискренно плоти и крове, снизхождения ради крайняго, и наша страсти неотметныя, внегда волею во искус поставити, приим за милосердие щедрот, и в немже пострадал еси Сам искусився, искушаемым нам быв самообещанный помощник, темже и совозвел еси нас в Твое безстрастие. Приими убо Владыко, мольбы и моления наша, и упокой вся отцы коегождо, и матери, и чада, и братию, и сестры единородныя, и купнородныя, и вся прежде почившия души, в надежди воскресения жизни вечныя учини духи их, и имена в книзе животней, в недрех Авраама, и Исаака, и Иакова, в стране живых, в Царствии Небеснем, в раи сладости, светлыми ангелы Твоими, вводя вся во святыя Твоя обители, совоздвизаяй и телеса наша в день, воньже определил еси по святым Твоим и неложным обетованием. Несть убо Господи, рабом Твоим смерть, исходящим нам от тела, и к Тебе Богу нашему приходящим, но преставление от печальнейших на полезнейшая, и сладостнейшая, и на упокоение и радость. Аще же и что согрешихом к Тебе, милостив буди нам же и тем, зане ниедин есть чист пред Тобою от скверн, ниже аще един день живота его есть, разве Ты точию един, на земли явивыйся безгрешный Господь наш Иисус Христос, Имже вси уповаем милость получити, и оставление грехов. Сего ради нам же и онем, яко Благ и Человеколюбец Бог, ослаби, остави, прости грехопадения наша, вольная и невольная, яже в ведении и не в ведении, предъявленная и забываемая, яже в деянии, яже в помышлении, яже в словеси, яже во всех наших житиях и движениих. И отшедшим убо свободу и ослабу даруй, нас же сущих зде благослови, конец благий и мирный даруя нам же и всем людем Твоим, и милости и человеколюбия утробу отверзаяй нам, на страшном и ужасном Твоем пришествии, и Царствия Твоего достойных нас сотвори.
Боже великий и вышний, едине имеяй безсмертие, во свете живый неприступном, всю тварь мудростию создавый, разделивый посреде света, и посреде тмы. И солнце убо положивый во область дне, луну же и звезды во область нощи. Сподобивый нас, грешных, и в настоящий день предварити лице Твое во исповедании, и вечернюю Тебе службу принести. Сам Человеколюбче Господи, исправи молитву нашу, яко кадило пред Тобою, и приими ю в воню благоухания. Подаждь же нам настоящий вечер и приходящую нощь мирну, облецы ны оружием света, избави нас от страха нощнаго, и от всякия вещи во тме преходящия. И даруй нам сон, иже во упокоение немощи нашей даровал еси, от всякаго диавольскаго мечтания изменен. Ей Владыко, всех благих подателю, яко да и на ложах наших умиляющеся воспомянем и в нощи пресвятое имя Твое. И поучением Твоих заповедей озаряеми, в радости душевной востанем к славословию Твоея благости, молитвы и моления Твоему благоутробию приносяще о своих гресех, и о всех людех Твоих, ихже молитвами Пресвятыя Богородицы, в милости посети.
Заступи, спаси, помилуй, возстави и сохрани нас Боже твоею благодатию. Пресвятую, Пречистую, Преблагословенную, Славную владычицу:
Ты бо еси упокоение душ и телес наших, и Тебе славу возсылаем, Отцу, и Сыну, и Святому Духу, ныне и присно, и во веки веков.
Исполним вечернюю молитву нашу: Заступи, спаси: Вечера всего совершенна: Ангела мирна: Прощения и оставления: Добрых и полезных: Прочее время живота христианския кончины: Пресвятую, Пречистую:
Яко благ и человеколюбец: Людие: Аминь.
Мир всем.
И духови твоему.
Главы нашя Господеви приклоним.
Господи Боже наш, приклонивый небеса, и сшедый на спасение рода человеческаго, призри на рабы Твоя, и на достояние Твое! Тебе бо страшному и Человеколюбцу Судии, Твои раби своя приклониша главы и своя покориша выи не от человек ожидающе помощи, но Твоея ожидающе милости, и Твоего чающе спасения, яже сохрани на всякое время, и в настоящем часе же и вечере и в приходящую нощь, от всякаго врага, от всякаго сопротиволежащаго действа диавольскаго, помышлений суетных, и воспоминаний лукавых.
Буди держава:
Ныне в знамение всем яве языцы быша: иудеи бо от нихже по плоти Христос, неверием недуговавше, Божия благодати отпадоша: и Божественнаго света сущии от языков сподобихомся, утвердившеся словесы учеников, вещающих славу Благодетеля всех Бога: с нимиже сердца с коленами приклонше, верою поклонимся Святому Духу, утвердившеся Спасителем душ наших.
Сердце чисто созижди во мне Боже, и Дух Прав обнови во утробе моей.
Ныне Утешительный Дух на всякую плоть излияся: от апостольских бо ликов наченший, от тех по причастию верным благодать простре, и уверяет Свое державное наитие во огненном виде, учеником раздаяй языки в песнопение и славу Божию. Темже сердцы умно просвещаеми, в вере утвердившеся Святым Духом, молимся спастися душам нашым.
Не отвержи мене от лица Твоего, и Духа Твоего Святаго не отими от мене.
Ныне облачатся державою Христовою с высоты апостоли: обновляет бо их Утешитель, в них обновляяся таинственным обновлением разума: иже странными гласы, и высокоглаголивыми проповедающе присносущное Естество же и простое, триипостасное почитати, Благодетеля всех Бога. Темже просветившеся оных ученьми, Отцу поклонимся с Сыном и Духом, молящеся спастися душам нашым.
Приидите людие триипостасному Божеству поклонимся, Сыну во Отце, со Святым Духом: Отец бо безлетно роди Сына соприсносущна, и сопрестольна, и Дух Святый бе во Отце с Сыном прославляемь, едина Сила, едино Существо, едино Божество. Емуже покланяющеся вси глаголем: Святый Боже, вся содеявый Сыном, содейством Святаго Духа: Святый Крепкий, Имже Отца познахом, и Дух Святый прииде в мир: Святый Безсмертный, утешительный Душе, от Отца исходяй, и в Сыне почиваяй, Троице Святая, слава Тебе.
Пресвятая Троице: Отче наш:
Иже от Отчих и Божественных недр истощивый Себе, и с небесе на землю сошедый, и наше все восприемый естество, и обоживый е, по сих же на небеса паки возшедый и одесную седый Бога и Отца, Божественнаго же и Святаго и единосущнаго, и единосильнаго, и единославнаго, и соприсносущнаго Духа низпославый на святыя Своя ученики и апостолы, и Сим просветивый убо их, теми же всю вселенную, Христос, истинный Бог наш, молитвами Пречистыя и Пренепорочныя святыя Своея Матере, святых славных, прехвальных, богопроповедников, и духоносных апостолов, и всех святых, помилует и спасет нас, яко Благ и Человеколюбец.
Духа пою создавшаго всю тварь.
Горькия работы избавлься Израиль, непроходимое пройде яко сушу, врага зря потопляема, песнь яко Благодетелю поет Богу, чудодеющему мышцею высокою, яко прославися.
Иже небесным силам святостнаго дохновения Твоего благодать даяй, Утешителю, моего смысла яко Благ скверну исчистив, святости Твоея покажи 
Слава Тебе Боже наш, слава Тебе.
Божественный Душе Святый, Иже всем разделяяй дарования, и вся творяй волею, вдохни ми светоносное Твое дарование, яко да славлю Тя Отцу и Сыну совокупляема.
Источниче жизни веруемый, и струя естественныя благости, Душе Божий Святый, ум мой умерщвленный оживотворив, Твоим действом возстави пети Твое божество.
Храм Дево бывши Божий, нашествием Духа, содетельною силою Его, силу дарующа рождественну Благодатная, еюже родила еси плотию Слово безначальное.
прежде век от Отца рожденному нетленно Сыну, и в последняя от Девы воплощенному безсеменно, Христу Богу возопиим: вознесый рог наш, Свят еси Господи.
Имея по естеству, хотения силу стечну, небесныя премирныя, яко Бог содетельствуя, Дух Святый непрестанно учит вопити: Свят еси Господи.
Песньми немолчными, облиставшую благодать Духа богоглаголивых апостол, в дыхании бурне, согласно славим, со безплотными вопиюще лики: Свят еси Господи.
Едину власть, и Божество едино, и силу, едино начало и Царство Святыя Троицы, мудрствующе поем, в трисвятом гласе вопиюще: Свят еси Господи.
Колеснице светоносная, и светлое пребывалище всечистая, херувим вышши сущи, бога бо на руку носившая. темже ти вси вопием чистая: радуйся всеблаженная.
Жезл из корене Иессеова, и цвет от него Христе от Девы прозябл еси, из горы хвальный, приосененныя чащи, пришел еси воплощся от Неискусомужныя невещественный и Боже, слава силе Твоей Господи.
Великая даруяй нам Дух Всесвятый, на апостолы найде яко Божествен, яко Благ, яко исполняя всяческая, яко боготворя, яко освящая, яко всех творителен, владыческий, и самовластен.
На престоле Христе Отеческом сед, низпослал еси учеником Твоим Утешителя, якоже обещался еси Спасе, яко Бога грядуща: посылая же несопротивна, яко всех Содетеля, из Отца исходяща.
Глаголати языки пророк будущая научи Дух древле Всесвятый: языки же премудрых апостол вещает величия Божия во гласе дыхания бурнейша, ныне существенне спребываяй.
Врата умнаго света именуем Тебе Богомати, имиже вниде к нам Христос, красен явися блистаньми Божества, в плотстем одеянии покровен, невидимь яко Бог: ныне же по нам видимь.
Бог сый мира, Отец щедрот, великаго совета Твоего Ангела, мир подавающа послал еси нам. Тем богоразумия к свету наставльшеся, от нощи утренююще, славословим Тя Человеколюбче.
О Душе премудрости и страха Божия, истины, совета и разума, мир подаваяй, вселися в ны, яко да освятившеся Твоим вселением, из нощи утренююще, славословим Тя Человеколюбче.
Иже вся содержай, и всех сый Господь, Иже тварь соблюдаяй непадаему, подаждь святьбу нам и просвещение, яко да насытившеся Твоего светодательства, из нощи утренююще, славословим Тя Человеколюбче.
Иже древле закон начертавый Моисею, новаго завета веления, и закон благодати излагает ясно, во апостольских сердцах написав, Божественный Утешитель нашед, яко Человеколюбец.
Клятву Евину всех матере, Твоим Рождеством Дево, упразднила еси, миру благословение возсиявши Христа. Темже радующеся, усты и разумом Богородицу воистинну Тя исповедающе блажим.
Из утробы Иону младенца изблева морский зверь, якова прият: в Деву же всельшееся Слово, и плоть приемшее пройде сохраншее нетленну. Егоже бо не пострада истления, рождшую сохрани неврежденну.
Твоим учеником исполняя обещание, Духа Христе сим послал еси, действо великих чудес дарующа, и языки огнезрачныя дарствующа, да Твоего познания язык стада исполнят.
Прииди к нам Душе Святый, причастники Твоея содевая святости, и света невечерняго, и Божественныя жизни, и благоуханнейшаго раздаяния: Ты бо река Божества, из Отца Сыном происходящий.
Спаси Утешителю, верно поющих боголепное пришествие Твое, и очисти от всякия скверны, яко благоутробен, и покажи достойны Твоего осияния, и светом Твоим боговиднейшим сотвори я нескверненна зерцала.
Весь лик пророческий от Бога тайнонаучимь, предглагола таинство неизреченнаго и Божественнаго воплощения Бога Слова, из Тебе Дево Мати: Ты бо истиннейший и древний совет явила еси.
Всесвятый Дух ныне сошед на апостолы, видом огненным, ужасом исполни языков собрания: языки бо глаголющих огненными Человеколюбче, свою кийждо беседу слышаше. темже и чудо неверным, яко пиянство, верным же спасительное воистинну познавашеся. Сего ради славим державу Твою Христе Боже, прегрешений оставления просяще низпослати богатно рабом Твоим.
Отроцы благочестию совоспитани, злочестиваго веления небрегше, огненнаго прещения не убояшася, но посреди пламене стояще пояху: отцев Боже благословен еси.
Ныне обетования предложение Христова исполняется: разделения бо языков Духа пришествие показа учеником, облиставшее от Троицы единаго Пребожественнаго.
Древле убо разделися согласие языков безсловесное: ныне же ко единому сличеству яве собрашася, самодействующу Честному и Божественному Духу, от Троицы Пребожественныя единому.
Свыше носиму дохновению Святаго Духа, величия Божия преславно вещаху апостоли Христовы, согласно поюще: отцев Боже благословен еси.
Образ Твоего Рождества трие отроцы в пещи показаша: яко бо пребыша огнем невредими, сохранилася еси чиста, приемши во чреве огнь нестерпимый, отцев Бога Благословеннаго.
Чуда преестественнаго росодательная изъобрази пещь образ: не бо яже прият палит юныя, яко ниже огнь Божества Девы, в нюже вниде утробу. Тем воспевающе воспоем: да благословит тварь вся Господа, и превозносит во вся веки.
Святый Душе происходяй от Бога, святость всем подаждь в Тя верующым: Свят бо, и подателен человеком святости, Ты еси. Тем воспевающе воспоем: да благословит тварь всякая Господа, и превозносит во вся веки.
Даеши подательне яко Благодетель дар благости, Тебе поющым Утешителю: благих бо подателен еси, и благости пучина. Тем воспевающе воспоем: да благословит тварь всякая Господа, и превозносит во вся веки.
Господь животворящь есть Дух, самодвижимь, самовластен, разделяя якоже хощет даров раздаяния, самовладычен, самоповелителен, безначален. Тем воспевающе воспоим: да благословит тварь всякая Господа, и превозносит во вся веки.
Кто Твоему премножеству благоутробия не дивится, Безначальне Слове? Нас бо ради обнищал еси богат сый, и во чреве Девы святыя вселился еси. Тем воспевающе воспоим: да благословит тварь всякая Господа, и превозносит во вся веки.
Радуйся девственная похвало, радуйся Мати Пречистая, Юже вся тварь божественными песньми величаем.
Се к нам Утешителя иного низпослал еси, единосущна Тебе Слове, и Отцу Твоему сопрестольна.
Спаси от искушения Утешителю, Бога мудрствующыя Тя, и славословящыя твое превечное бытие.
Прииди к нам Утешителю, Твоего утешения исполняяй, славою Твоею неизреченною богословящыя.
Невесто Божия Всенепорочная, славословящыя Тя и чтущыя достойно, избави о искушений молитвами Твоими.
Попразднственный вернии, и конечный праздник, празднуим светло, сей есть Пятдесятница, обещания исполнение и предложения: в сей бо огнь Утешителев сниде на землю, яко в виде язык, и ученики просвети, и сия неботаинники показа. Свет прииде Утешителя, и мир просвети.
Духа источник пришед на землю, во огненныя реки разделяяся мысленно, апостолы орошаше просвещая: и бысть им облак орошаяй огнь, просвещаяй тех и одождяяй пламень, имиже мы прияхом благодать, огнем же и водою. свет прииде утешителя, и мир просвети.
Божественным покровен:оба лика вкупе.
Всесвятый Дух, ныне сошед на апостолы видом огненным, ужасом исполни языков собрания: языки бо глаголющих огненными Человеколюбче, свою кийждо беседу слышаше. Темже и чудо неверным, яко пиянство, верным же спасительное воистинну познавашеся. Сего ради славим державу Твою Христе Боже, прегрешений оставления просяще, низпослати богатно рабом Твоим.
Всякое дыхание прослави духа Господня:
Имже лукавых духов всуе дерзости.
Во пророцех возвестил еси нам путь спасения, и во апостолех возсия Спасе наш благодать Духа Твоего. Ты еси Бог первый, Ты и по сих, и во веки Ты еси Бог наш.
Во дворех Твоих воспою Тя Спаса мира, и преклонь колена поклонюся Твоей непобедимей силе, вечер, и утро, и полудне, и на всякое время благословлю Тя Господи.
Во дворех Твоих Господи, вернии колена душ и телес преклонше, воспеваем Тя безначальнаго Отца, и собезначальнаго сына, и соприсносущнаго и Пресвятаго Духа, просвещающаго и освящающаго души нашя.
Языцы иногда размесишася дерзости ради столпотворения: языцы же ныне умудришася славы ради боговедения. Тамо осуди нечестивыя погрешением: зде просветил есть Христос рыбари Духом. Тогда упразднися безгласие к мучению: ныне обновляется согласие ко спасению душ наших.
Иже в виде огненных язык:
Вознесися Господи силою Твоею, воспоем и поем силы Твоя.
Егда снизшед:
К Тебе Господи воззову, Боже мой, да не премолчиши от мене.
Яко чада света ходите:
Помилуй мя Боже, по велицей милости Твоей.
Не отвержи мене от лица Твоего и Духа Твоего Святаго не отими от мене.
Блюдите, да не презрите единаго от малых:
Ныне обновляются языцы величии Божиими, иновещанными словесы, яко в виде огненном, во уверение всех сущих на земли, поведати яснейши, ныне знамение языком воистинну спасение пришел еси.
Юже низпослати обещал еси учеником Твоим Христе с высоты силу, исполнивый, посылаеши Святаго Твоего Духа, показавый нам, яко Ты еси истина, и на тя уповающии блаже, воистинну не посрамляются.
Предъобещание Исполнивый, Твоего Утешителя, яко во огненных языцех послал еси миру, всех грехи божественным огнем слияти, и дати нам еже к нему общение истинное, верно богословящым его.
Пятдесятницу празднуим, и духа пришествие, и предложение обещания, и надежды исполнение, и таинство елико, яко велико же и честно. Темже вопием Ти: содетелю всех, Господи слава Тебе.
Делом учеником, якоже обещал еси слове, послал еси божественнаго и Святаго Твоего Духа, и сия просветил еси.
Сердце чисто созижди во мне боже:
Внезапу с небесе апостолы вся божественнаго утешителя сила, всемудры и богословны показа.
Род инородных, слышаще недоумевахуся, языки своими, божественныя апостолы, Троицу величающыя.
Счиняю, своспеваю, сславлю, спочитаю Отцу и Сыну духа всесвятаго, соединяя божеством, разделяя свойствы: сице бо сей Христовы Апостолы ныне одеяв, во всем мире проповедати упремудри.
Христовы ученики духа благодать, страшно с небесе сошедши в виде огненном, просвети, и светильники показа возвещающыя Святыя Троицы едину силу, и господьство едино, еже верою славим.
Зарею богоначальною ум просветивше, ученицы твои слове, существенно Духа Святаго прияша.
Языцы со огнем, с высоты видими бывше, на апостолы снидоша, разделяеми, просвещающе, не опаляюще.
Свыше к нам Утешителю пришед, яко прежде Апостолом, освяти и спаси, Тя Бога проповедающыя.
Вся подает Дух Святый, точит пророчествия, священники совершает, некнижныя мудрости научи, рыбари богословцы показа, весь собирает собор церковный: единосущне и сопрестольне Отцу и Сыну, Утешителю слава Тебе.
Яко срасленно, яко свойственно словесным небесем, огнеобразными языки возвещати языком славу Бога, огнем небеса украсившаго, и озарившаго мир чувственный, с Сыном же и Духом.
В Сионе собранным учеником Христовым, якоже обещание, Дух Святый на сия пришед видом огненным, огнедохновенны я показа, вещании тайными учения троическая витийствующыя.
Небокованныя мечи, священныя ученики, Священный Дух пришед соверши: землю освятиша Богу Творцу, несвященныя посекше, яко исчезнути оружием лукаваго, и спастися душам нашым.
Видехом свет истинный, прияхом Духа Небеснаго, обретохом веру истинную, нераздельней Троице покланяемся: та бо нас спасла есть.
Днесь найде Пресвятаго Твоего Духа действие Господи на апостолы Твоя, и премудры показав боговедением, и исполни я блаженнаго учения Твоего. Темже Твое спасительное смотрение славим, Иисусе Всесильне, Спасе душ наших.
Днесь Дух твой всесильный владыко, от отца посылается, тебе единосущный, во огненных языцех, подаяти же величия Твоя глаголати, апостолы твоя устрои. Темже спасительное твое смотрение славим, Иисусе всесильне, Спасе душ наших.
Днесь излиял еси утешителя Твоего духа, Спасе, дарования, подав человеческому естеству пророчествовати, якоже рекл еси слове, и троице покланятися нераздельно снаказал еси. Темже твое спасительное смотрение славим, Иисусе всесильне, Спасе душ наших.
Господи, Святаго Духа нашествие, апостолы Твоя исполнившее, иными языки глаголати устрои: темже преславное, неверным убо пиянство мняшеся, верным же ходатайственно спасения. Егоже сияния и нас сподоби, молим Ти ся человеколюбче.
Собезначальное:
Духовная благодать, пришедши от нищих ловец апостол Твоих, просвети Христе премудрыя и князи: ихже учением и мы пятдесятницы праздник светлый присно совершаем, со Отцем Тебе поюще и божественным духом.
Всесвятый Дух ныне сошед на апостолы видом огня, ужасом исполни язык собрания: языки бо огненными Человеколюбче глаголющым, свою кийждо беседу слышаше. Темже и чудо неверным, яко пиянство, верным же спасение воистинну познавашеся: сего ради славим державу Твою Христе Боже, прегрешений оставления просяще, низпослати богатно рабом Твоим.
Свыше к нам Утешителю пришедый, якоже первее ко апостолом, освяти и спаси тебе бога проповедающих.
Внезапу с небесе, Апостолы вся, Божественнаго Утешителя сила, всемудры и богословцы показа.
Зарею богоначальною ум просветивше, ученицы твои слове, существенно Дух Святый прияша.
Се день радости и веселия, свыше явися священным учеником Дух Святый днесь, огненным видом от отца, и всех просвети: сказатели яви рыбари мудрецы, якоже Лука написа богогласный, духом нужным исполняяй всяческая. Темже верою дивящеся, восхваляем Христа Бога нашего многую милость, и крайнее снизшествие.
Пятдесятницу празднуим святую, и Духа силу, и истинную радость, божественныя надежди совершение, и таинства еже от века явившагося нам. Темже и вопием Ти: Содетелю всех, не отими Духа Твоего от нас слове, но с небесе спасе посли, молитвами святых и всеславных честных Апостол Твоих, мир подаждь душам нашым, молимся.
Небеса одушевленная поведают днесь Спасова величия, и весь мир проидоша, ясно проповедати Утешителеву божественную силу, и просветиша всю тварь ученьми, еже воспевати неразделимую Троицу едину, в три лица неслиянну. Темже верою празднуем Святаго Духа пришествие, свыше явившееся, и просвещающее концы.
Утешителя имуще ко Отцу Христа Бога, утешителю иному пришедшему к нам на землю днесь, духу святому верою поклонимся.
Духа Святаго, от отца исходящаго, и в сыне прославляемаго, имже и носятся и держатся вся, и животом содержатся, и живут, и пребывают, и спасаются, богословим: непостижимый утешителю, мир мирови твоему даруй.
Стих: Сердце чисто созижди во мне боже:
Дух Святый, источник всякия благости, существенне прииде, земныя концы небесною силою, Апостол ради исполнити, и божественною благостию. Тому возопиим: несказанный утешителю, мир мирови Твоему даруй.
Не отвержи мене от лица твоего:
Дух Святый Бог, сраслен и сопрестолен Отцу и Слову познавается, Свет пресовершенный от Света просиявый, от безначальнаго совершеннаго Отца, и сыном происходяй. Тому возопиим: жизнодавче утешителю, мир мирови Твоему даруй.
Егда Духа Твоего послал еси Господи, седящым апостолом, тогда еврейския дети зряще ужасахуся ужасом: слышаху бо я вещающя иными странными языки, якоже Дух подаваше им. Невежди бо суще умудришася, и языки в веру уловивше, божественная ветийствоваху. Темже и мы вопием Ти: иже на земли явлейся, и от прелести спасый нас, Господи слава Тебе.
Се пророческая исполняются проречения, сия бо зарями примрачными покрывый, в будущих явление, яко Бог утешитель, ныне излияся Апостолом богатно, теми же и верно покланяющымся троице несозданней.
Спасовы рачителие радости исполнишася, и дерзновение прияша прежде боящиися, яко Дух святый днесь свыше сниде на дом ученический, и ин иная глаголаше к людем: языцы бо разсеяшася, видими яко огнь, и сих не опали, но паче ороси.
Тридневно:
Дух всесвятый, Отцу единосущен и Слову, нашед на ученики, огненны бренныя содела языки, просвещаяй божественною благодатию.
Дух всесвятый обнови в нас Боже, егоже древле послал еси учеником Твоим щедре, укрепил еси исполнити в мире Твоя спасительная хотения.
Глаголавый во пророцех иногда утешителю, соделал еси ныне небеса, вещающыя славу Божию, божественныя Апостолы: имиже подаждь нам очищение и велию милость.
Во дворех Твоих Господи, вернии колена душ и телес преклонше, воспеваем Тя безначальнаго Отца, и собезначальнаго Сына, и соприсносущнаго и пресвятаго Духа, просвещающаго и освящающаго душы нашя.
Днесь найде пресвятаго Твоего Духа действие Господи на апостолы Твоя, и премудры показав боговедением, исполни я блаженнаго учения Твоего. Темже Твое спасительное смотрение славим, Иисусе всесильне, Спасе душ наших.
Днесь дух Твой всесильный Владыко, от Отца посылается, Тебе единосущный, во огненных языцех, подаяти же величия Твоя глаголати Апостолы Твоя устрои. Темже спасительное Твое смотрение славим, Иисусе всесильне, Спасе душ наших.
Днесь излиял еси утешителя Твоего Духа, Спасе, дарования, подав человеческому естеству пророчествовати, якоже рекл еси Слове, и Троице покланятися нераздельно наказал еси. Темже Твое спасительное смотрение славим, Иисусе всесильне, Спасе душ наших.
Троицу единосущную песнословим, Отца и Сына, со Святым Духом: сию бо проповедаша вси пророцы, и апостоли с мученики.
Моисей на горе сущаго огнем виде, но и Боговидцем и мудрым апостолом, Дух огнезрачно сходит ныне, аки явственно просвещая, якоже един Бог глаголавый тогда, и ныне в тождестве естества.
Огнезрачными языки богоглаголивии, к воде крещения Божественнаго зовуще, риторов бляди безбожных огнем Духа попалиша: но просвети Утешителю, и нас верно богословящих Тя.
И иже в веществе Боже мой Тебе послужившыя приемшыя дебелость вещества неизреченно, якоже древле невещественных огнем новотвориши пламенныя духа, яко многопеваемь еси, яко чуден в делех Твоих Человеколюбче.
Утешителя имуще ко Отцу Христа Бога, Утешителю иному пришедшу к нам на землю днесь, Духу Святому верою поклонимся.
Се пророческая исполняются проречения, сия бо зарями примрачными покрывый, в будущих явление, яко Бог Утешитель, ныне излияся апостолом богатно, теми же и верно покланяющымся Троице несозданней.
Духу Всесвятому, со Отцем певаемому, и с Сыном же, воспоим вернии, кланяющеся непрестанно: Троицу пресвятую Бога людие славословим.
Тебе Духа Утешителя верно восхвалим, со священными и божественными апостолы: в третий бо час, якоже обеща, Тебе от Отца светов посла Христос.
Троице Святая, слава Тебе, в песнех покланяюся троически, Отцу, и Духу правому, с Сыном: и поя Тебе Троице божественне, достодолжно верно почитаю.
Егда духа Твоего послал еси Господи, седящым апостолом, тогда еврейския дети зряще ужасахуся ужасом: слышаху бо я вещающя иными странными языки, якоже Дух подаваше им. Невежди бо суще умудришася, и языки в веру уловивше, божественная ветийствоваху. Темже и мы вопием Ти: иже на земли явлейся, и от прелести спасый нас, Господи слава Тебе.
На литургии: Блаженна праздника, песнь 9-я обоих канонов, на 8. По входе тропарь праздника: Слава, и ныне: кондак. Трисвятое, прокимен, и аллилуиа праздника. Апостол дне, к римляном, зачало 79: Павел раб Иисус Христов: Еванглие Матфеа, зачало 15: Просящему у тебе дай: Причастен праздника: Дух твой благий наставит мя на землю праву:
Вечернюю песнь: Господи, Господи, не отвержи: Радуйся Сионе: Еже от Бога отца слово:
Мучеников Божественный лик: [Ищи сих всех на велицей вечерни]
Како Тя ублажим Богородице? Како же воспоем Преблагословенная, непостижимое таинство рождения Твоего? Веков бо Творец, и нашего Содетель естества, Свой образ ущедрив, низведе Самого Себе во истощание неизследимое: сый в невещественных недрех Отчих, во утробе Твоей Чистая, вселися, и плоть непреложно бысть, от Тебе Неискусобрачная, пребыв убо еже бе естеством Бог. Темже Ему покланяемся Богу совершенну, и Человеку совершенну, Тому во обоем зраце: ибо оба естества в Нем суть воистинну. Сугуба же вся проповедуем естественная Его свойства, по сугубому существу, два почитающе действа и хотения: единосущен бо сый Богу и Отцу, самовластно хощет и действует яко Бог: единосущен же сый и нам, самовластно хощет, и действует яко Человек. Того моли, Чистая, Всеблаженная, спастися душам нашым.
Помяну имя твое во всяком роде и роде.
Радуйся Богородице всепетая. Радуйся источниче, жизнь верным источающий. радуйся всех владычице, и госпоже твари благословенная. радуйся всенепорочная, препрославленная. радуйся всепречистая. радуйся палато. радуйся божественное селение. радуйся чистая. радуйся мати дево. радуйся богоневесто.
Радуйся Богомати Пречистая. Радуйся верных надежде. Радуйся мира очищение. Радуйся всякия скорби избавляющи рабы твоя. Радуйся человеков утешение живоносное. Радуйся заступление. Радуйся предстолпие призывающым Тя. Радуйся Божие Божественное пребывание, и горо святая.
Лицу твоему помолятся богатии людстии.
Радуйся Богородице, Мати Христова. Радуйся едина надежде, человеков заступление. Радуйся прибежище. радуйся свещниче света светлый. Радуйся свеще освященная. Радуйся палато. Радуйся раю. Радуйся божественное селение. Радуйся источниче, источающь воды притекающым к Тебе.
Егоже небо не вмести Дево Богородице, во чреве Твоем нетесноместно вместися, и пребыла еси Чистая, словом неизреченным, ничимже девству оскверншуся. Ты бо едина была еси в женах, и Мати, и Дева: и Ты едина Пречистая воздоила еси Сына Живодавца, и на объятиях Твоих носила еси недремлющее око. Но не остави недра Отча, якоже прежде век предбысть: но горе весь Бог со ангелы, доле весь из Тебе с человеки, и везде несказанно. Того моли Всесвятая Владычице, спастися православно Богородицу Чистую исповедающым Тя.
Вечернюю песнь, и словесную службу, Тебе Христе приносим: яко благоволил еси помиловати нас Воскреснием.
Радуйся, Сионе Святый, мати церквей, Божие жилище, Ты бо приял еси первый, оставление грехов, Воскреснием.
Еже от Бога Отца Слово, прежде век Рождшееся, в последняя же времена, Тоежде от Неискусобрачныя воплощшееся волею, распятие смертное претерпе: и древле умерщвленнаго человека спасе Своим Воскреснием.
Слава Тебе Христе Спасе, Сыне Божий Единородный, пригвоздивыйся на Кресте, и воскресый из гроба тридневен.
Духовнии ветии, ученицы Спасовы, Духу органи бывше верою, разсеяшася в концы земли, честное проповедание православне сеюще: от нихже прозябоша божественным земледелием, и благодатию мученик воинства, страсть честную образующя, многообразными раздроблений ранами и огнем, и со дерзновением молятся о душах наших.
Огнем воспаляеми Господни любве, огня презреша, и яко божественное углие возжигаеми честнии мученицы во Христе, попалиша хврастное лести шатание: зверей же заградиша уста честным призыванием, и во главы усекаеми, посекоша врага вся ополчения, и кровей проливающе потоки терпеливно, Церковь напоиша верою просвещаему.
Со зверьми бравшеся, биеми мечем, ноготьми растерзаеми, руками отемлеми, и мучими твердии мученицы, и огнем вещественным нещадно палими, и прободаеми, и составы ссецаеми, претерпеша твердейше: упокоение предвидеша будущее, и нетленныя венцы, и славу Христа, Емуже со дерзновением молятся о душах наших.
Во всех концех страдавшыя верно апостолы, мученики, священники богомудрыя, честных жен священное стекание, священными песньми по долгу восхвалим, яко соединишася небесным земнии, и страстьми безстрастие благодатию Христовою прияша: и ныне яко звезды светлыя озаряюще нас, со дерзновением молятся о душах наших.
Мученик божественный лик, Церкви основание, благовестию скончание, вы делом Спасова глаголания исполнисте: вами бо врата адова на Церковь отверзшаяся заключишася, крове вашея литие идольския жертвы изсуши, заклание ваше породи Церковное исполнение, безплотных удивисте, Богу венценосцы предстоите: Егоже непрестанно молите о душах наших.
Царь Небесный за человеколюбие на земли явися, и с человеки поживе: от Девы бо Чистыя плоть приемый, и из Нея прошедый с восприятием: Един есть Сын, сугуб естеством, но не Ипостасию. Темже совершенна Того Бога, и совершенна Человека воистинну проповедающе, исповедуем Христа Бога нашего: Егоже моли Мати Безневестная, помиловатися душам нашым.
Тако глаголет Господь: вси языцы собрашася вкупе, и соберутся князи от них. Кто возвестит сия? или яже от начала, кто слышана сотворит вам? Да приведут свидетели своя, и оправдятся, и да услышат, и да рекут истину. Будите Ми свидетели, и Аз свидетель, глаголет Господь Бог, и отрок егоже избрах: да познаете, и веруете Ми, и разумеете, яко Аз есмь: прежде мене не бысть ин Бог, и по мне не будет. Аз есмь Бог, и несть разве мене спасаяй. Аз возвестих и спасох, уничижих, и не бе в вас чуждий. Вы Мне свидетели, и Аз Господь Бог, и еще от начала Аз есмь, и несть от рук Моих избавляяй: сотворю, и кто отвратит то? Сице глаголет Господь Бог, избавляяй вас Святый Израилев.
Праведных душы в руце Божией, и не прикоснется их мука. Непщевани быша во очесех безумных умрети, и вменися озлобление исход их: И еже от нас шествие сокрушение, они же суть в мире. Ибо пред лицем человеческим, аще и муку приимут, упование их безсмертия исполнено: И в мале наказани бывше, великими благодетельствовани будут: яко Бог искуси я, и обрете их достойны Себе. Яко злато в горниле искуси их: и яко всеплодие жертвенное прият я. И во время посещения их возсияют, и яко искры по стеблию потекут. Судят языком и обладают людьми, и воцарится Господь в них во веки. Надеющиися Нань разумеют истину, и вернии в любви пребудут Ему. Яко благодать и милость в преподобных его, и посещение во избранных Его.
Праведницы во веки живут, и в Господе мзда их, попечение их у Вышняго. Сего ради приимут царствие благолепия, и венец доброты от руки Господни: зане десницею покрыет я, и мышцею защитит их. Приимет всеоружие рвение Свое, и вооружит тварь в месть врагом. Облечется в броня правды, и возложит шлем, суд нелицемерен. Приимет щит непобедимый, преподобие: поострит же напрасный гнев оружие: споборет же с Ним мир на безумныя. Пойдут праволучныя стрелы молниины, и яко от благокругла лука облаков, на намерение полетят. И от каменометныя ярости, исполнь падут грады. Вознегодует на них вода морская, реки же потопят я нагло. Сопротив станет им дух силы, и яко вихор развеет их: и опустошит всю землю беззаконие, и злодейство превратит престолы сильных. Слышите убо царие и разумейте, навыкните судии концев земли. Внушите держащии множества, и гордящиися о народех язык. Я ко дана есть от Господа держава вам, и сила от Вышняго.
Веры согласием мирское торжество, от века Богу благоугодивших, патриархов честное и пророков сословие, апостолов удобрение, мучеников собрание, постников похвалу, всех святых память духовне празднуим: молят бо ся непрестанно, дароватися миру мирови, и душам нашим велией милости.
Приидите вси вернии, святых всех всеславную память, во псалмех, пениих и песнех духовных восхвалим: Крестителя Спасителева, апостолы, пророки и мученики, священноначальники, учители же и преподобныя, постники и праведныя, и святых жен боголюбное состояние, честно ублажающе, согласно возопиим: Преблагий Христе Боже наш, тех молитвами подаждь мир Церквам Твоим, победы на враги христолюбивым людем, и душам нашим велию милость.
Приидите вси духовне возвеселимся о памяти святых: се бо прииде богатотворная нам дарования приносящи. Темже во гласе радости, и чистей совести возопиим, глаголюще: радуйтеся, пророков сословие, иже пришествие Христово мирови проповедавше, и яже издалеча, яко близу предвидевше. Радуйтеся, апостольский личе, языков мрежницы, и ловцы человеков. Радуйтеся, мучеников соборе, от конец земли собравшиися во едину веру, и о той мук томления претерпевшии, и совершенне страдания венец приемшии. Радуйтеся, отцев наслаждение, своя телеса пощением истаявше, и умертвивше страсти плотския, ум божественным рачением вперисте, на небеса возлетесте, и со ангелы водворяющеся, восприемлете вечная благая. Но о пророцы, апостоли, и мученицы с постники, вас Венчавшаго прилежно молите, избавитися от враг видимых и невидимых, в вере и любви совершающим присно честную память вашу.
Нынешнему торжеству стецемся вернии: предлагается и нам духовная трапеза, и чаша таинственная от сладких брашен, веселия исполнена мученических добродетелей. Сии бо терпеливодушнии от конец земли, телесное всеразличным предавше ранам, Богу принесоша жертву словесну, всякий возраст: ови убо во главы усекаеми, овии же по хребту стружеми: друзии же рук отсечение и всех удов, вси вкупе святии Христовым страданием общницы быша. Но венцы тем возмездие мук подавый, Господи, во след тех жительствовати сподоби нас, яко Человеколюбец.
Храм и Дверь еси, Палата и Престол Царев, Дево Всечестная, Е юже Избавитель мой, Христос Господь, во тьме спящим явися, Солнце Сый правды, просветити хотя, яже созда по образу Своему рукою Своею. Темже, Всепетая, яко Матерне дерзновение к Нему стяжавшая, непрестанно моли спастися душам нашым.
Возшел еси на Крест, Иисусе, снизшедый с Небесе, пришел еси на смерть, Животе Безсмертный, к сущим во тьме Свет истинный, к падшым всех Воскресение, просвещение, и Спасе наш, слава Тебе.
Христа славословим, воскресшаго от мертвых: душу бо и тело прием, страсти отобоюду отсече, пречистей убо души во ад сошедшей, егоже и плени: во гробе же истления не виде святое тело, Избавителя душ наших.
Псалмы и песньми славословим Христе, от мертвых Твое Воскресние: имже нас свободил еси мучительства адова, и яко Бог даровал еси жизнь вечную, и велию милость.
О Владыко всех Непостижиме, Творче небесе и земли, крестом пострадавый, мне безстрастие источил еси: погребение же прием, и воскрес во славе, совоскресил еси Адама рукою всесильною. Слава Твоему тридневному востанию, имже даровал еси нам вечную жизнь, и очищение грехов, яко Един Благоутробен.
Приидите вернии, днесь лик совокупивше, благочестно торжествуим, и всех святых преславную и честную память славно почтим, глаголюще: радуйтеся, апостоли славнии, пророцы, и мученицы, и священноначальницы. Радуйтеся, преподобных соборе и праведных. Радуйтеся, честных жен личе, и Христа о мире молите, победы на сопротивныя даровати, и душам нашим велию милость.
Творец и Избавитель мой, Пречистая, Христос Господь из Твоих ложесн прошед, в мя Оболкийся, первыя клятвы Адама свободи. Темже Ти, Всечистая, яко Божии Матери же и Деве, воистинну вопием немолчно: радуйся А нгельски, радуйся, Владычице, Предстательство и Покрове, и Спасение душ наших.
По Трисвятом тропарь: Богородице Дево радуйся: дважды. И святых единощи. И благословение хлебов. И чтение Послания соборнаго Иаковля.
Аще ли убо не творится бдение, на Господи воззвах: воскресны 3: и восточен [анатолиев] един, и святых на 6. Подобен: Отложивше:
По Трисвятом тропарь воскресен: Слава: святым: И ныне: Богородичен: писаны в начале Утрени. И отпуст. На Полунощнице канон Троичный от Октоиха, гласа.
С высоты снизшел еси Благоутробне, погребение приял еси тридневное, да нас свободиши страстей, Животе и Воскресение наше, Господи слава Тебе.
Иже во всем мире мученик Твоих, яко багряницею и виссом, кровьми Церковь Твоя украсившися, теми вопиет Ти, Христе Боже: людем Твоим щедроты Твоя низпосли, мир жительству Твоему даруй, и душам нашим велию милость.
И ныне, Богородичен: 
Еже от века утаеное и Ангелом несведомое таинство, Тобою, Богородице, сущим на земли явися Бог, в неслитном соединении воплощаемь, и Крест волею нас ради восприим, имже воскресив первозданнаго, спасе от смерти души наша.
Воскресл еси из мертвых, Животе всех, и ангел светел женам вопияше: престаните от слез, апостолом благовестите, возопийте поюща: яко воскресе Христос Господь, благоволивый спасти, яко Бог, род человеческий.
Человецы Сасе гроб Твой запечаташа, Ангел камень от дверей отвали: жены видеша воставша из мертвых, и тыя благовестиша учеником Твоим в Сионе, яко воскресл еси Животе всех, и разрешишася узы смертныя: Господи слава Тебе.
Иже нас ради рождейся от девы, и распятие претерпев благий, испровергий смертию смерть, и воскресение явлей, яко бог, не презри яже создал еси рукою твоею: яви человеколюбие твое милостиве, приими рождшую тя богородицу, молящуюся за ны, и спаси спасе наш люди отчаянныя.
Белоносяй Гавриил светел предста, яко в виде молнии, Христову гробу, и камень отвали от гроба, и страх велий содержаше Твоя стражи, и внезапу пребыша вси аки мертви. От гроба стражей, и камене печати устыдитеся, пребеззаконнии, разумейте, яко воскресе Христос.
Воскрес от гроба яко воистинну, преподобным повелел еси женам проповедати востание апостолом, якоже писано есть: и скорый Петр предста гробу, и свет во гробе зря ужасашеся. Темже и видев плащаницы едины, кроме Божественнаго тела, в нем лежащия, со страхом возопи: слава Тебе Христе Боже, яко спасаеши вся Спасе наш, Отчее бо еси сияние.
О Тебе радуется, Благодатная, всякая тварь, ангельский собор, и человеческий род, освященный храме, и раю словесный: девственная похвало, из Неяже Бог воплотися, и Младенец бысть, прежде век сый Бог наш: ложесна бо Твоя престол сотвори, и чрево Твое пространнее небес содела. О Тебе радуется, Благодатная, всякая тварь, слава Тебе.
Мироносицы Жизнодавца предстояща гробу, Владыку искаху в мертвых, Безсмертнаго, и радость благовещения от Ангела приемша, апостолом возвещаху: яко воскресе Христос Бог, подаяй мирови велию милость.
От юности моея враг мя искушает, сластьми палит мя: аз же надеяся на Тя, Господи, побеждаю сего.
Ненавидящии Сиона, да будут убо прежде исторжения яко трава: ссечет бо Христос выя их, усечением мук.
Святым Духом, Еже жити всяческим: Свет от Света, Бог Велик, со Отцем поем Ему, и Словом.
Сердце мое страхом Твоим да покрыется смиренномудрствующее: да не вознесшееся отпадет от Тебе, Всещедре.
На Господа имевый надежду, не устрашится тогда, егда огнем вся судити имать, и мукою.
Слава: 
Святым Духом, всяк кто божественный видит, и предглаголет, чудодействует вышняя, в Триех Единаго Бога поя: аще бо и трисияет, единоначальствует Божество.
Воззвах Тебе, Господи, вонми, приклони ми ухо Твое, вопиющу: и очисти, прежде даже не возмеши мене отсюду.
К матери своей земли отходяй всяк, паки разрешается, прияти муки, или почести поживших.
Слава: Святым Духом, богословие Единица Трисвятая: Отец бо безначален, от Негоже родися Сын безлетно, и Дух сопрестолен, сообразен, от Отца спросиявший.
Се ныне что добро, или что красно, но еже жити братии вкупе? в сем бо господь обеща живот вечный.
О ризе своей, иже крины сельныя украшаяй повелевает, яко не подобает пещися.
Святым духом, единовидною виною, вся содержатся мироподательне: бог бо сей есть, отцу же и сынови единосущен господственне.
Воцарится Господь во век, Бог твой Сионе в род и род.
Хвали душе моя Господа, восхвалю Господа в животе моем. Всякое дыхание:
Колесницегонителя фараоня погрузи, чудотворяй иногда Моисейский жезл, крестообразно поразив, и разделив море, Израиля же беглеца, пешеходца спасе, песнь Богови воспевающа.
Всесильну Христову Божеству како не дивимся; от страстей убо всем верным, безстрастие и нетление точащу, от ребра же Святаго источник безсмертия искапающу, и Живот из гроба Присносущный.
Яко благолепен женам Ангел ныне явися, светлыя нося образы естественныя невещественныя чистоты, зраком же возвещая свет воскресения, зовый: воскресе Господь.
Преславная возглаголашася о Тебе в родех родов, Бога Слова во чреве вмещшая, чиста же пребывши Богородице Марие. Темже Тя вси почитаем, сущее по Бозе заступление наше.
Воду прошед:
Взяшася врата болезненная, и ужасошася вратницы адовы, зряще в преисподнейшая сошедшаго, Иже на высоте всех превыше естества.
Удивишася чини ангельстии, зряще на престоле посаждено Отчи падшее естество человеческое, затворенное в преисподних земли.
Пречистая Богородице, воплощшееся Присносущное и Пребожественное Слово паче естества рождшая, поем Тя.
Грозд Тя Живоносен, всемирнаго искапающь сладость спасения, Дева Христе роди.
Колесницегонителя фараоня:
Твоих святых воспевая чины, Твоим светом души моей молитвами сих озаритися молюся: Ты бо еси свет неприступный, неведения мрак отгоня, Твоими светлостьми, Слове Божий Светодавче Христе. [Дважды.]
Я ко возвысился еси на Древе, привлекл еси к Твоему познанию языков все наследие, Владыко, и светом уяснил еси Святыя Троицы, апостолы святыми Твоими, имиже мглу прелести отгнал еси.
Законоположением Твоим, Христе, увещаваеми Твои апостоли, яже на земли вся благочестно отринуша, и светом благодати осветиша всю вселенную славнии, евангельски Тя проповедающе.
Радующеся мученицы, крест Твой вземше, и честную страсть неуклонно подражающе, мучительскаго не убояшася прещения, доблии, ни огня, ни меча, ни ран, но ниже глада, ниже смерти.
Намерение мужеское девы, Всечистая, восприемше яве: мученическая бо страдания неуклонно подражающе, и псаломски в след Тебе, Сыну Твоему, Дево, божественне срадующеся, Всецарю приведошася.
Утверждей в начале Небеса разумом, и землю на водах основавый, на камени мя, Христе, заповедей Твоих утверди, яко несть свят, паче Тебе Едине Человеколюбче.
Осуждена бывша Адама вкушением греха, плоти Твоея спасительною страстию оправдал еси, Христе: Сам бо неповинен смертнаго искуса был еси, Безгрешне.
Воскресения свет возсия сущим во тьме, и сени смертней седящим, Бог мой Иисус, и Своим Божеством крепкаго связав, сего сосуды расхитил есть.
Богородичен: Херувимов и серафимов превышши явилася еси, Богородице: Ты бо Едина прияла еси Невместимаго Бога в Твоем чреве, Нескверная: темже Тя вернии вси песньми, Чистая, ублажаем.
Небеснаго круга Верхотворче:
Отвергшагося прежде заповеди, Господи, изриновена мя от Тебе сотворил еси, в негоже вообразився, послушанию же навык, Себе паки наздал еси распятием.
Премудростию вся проуведевый, Господи, и разумом Твоим водрузивый преисподняя, не не сподобил еси снизхождением Твоим, Слове Божий, воскресити, еже по образу Твоему.
Ты еси утверждение:
Даждь нам помощь Твоими молитвами, Всечистая, прилоги отражающи лютых обстояний.
Е ве праматери Ты исправление была еси, Начальника жизни мирови, Христа Богородице, рождши.
утверждей в начале небеса:
Священством священным священницы и пастырие облекшеся, и то мудрственно окормивше христу, достойно украсиша учительства слово, свыше воистинну обогатившеся.
украсившеся удобреньми перваго добротворения, и явившеся яко непрелестная светила, онебесисте церковь, христову святии, отинуду инаго ту различно украсивше.
Закону повинующеся Твоему блаженных собори, многообразными добродетельми просветившеся: наследоваша обители небесныя, Владыко, радующеся: иную бо иный, вси тыя достойно исполниша.
От чрева девственна, Иже от Бога Бога Слова родила еси нам, Богомати, Егоже девы чистыя боголепно возлюбиша, и в след Тебе вся Сему яве последоваша.
Праотец, отец, патриарх, апостол, мученик, пророк, святителей, и преподобных Твоих, постников и праведных же, и всякаго имене писаннаго в книзе жизни, святую память совершающе, Христе Боже, всех подвизаем на молитву, молящеся: умири мир Твой теми, яко Человеколюбец, да вси вопием Ти: Боже, прославляемый в совете святых Твоих, Ты еси воистинну прославивый достойно память их.
Небесную дверь и кивот, пресвятую гору, светлый облак воспоим, неопалимую купину, словесный рай, Е вы воззвание, вселенныя всея великое сокровище, яко спасение в Ней соделася мирови, и оставление древних согрешений. Сего ради вопием Ей: молися Сыну Твоему, прегрешений оставление даровати, благочестно покланяющимся всесвятому Рождеству Твоему.
Ты моя крепость Господи, Ты моя и сила, Ты мой Бог, Ты мое радование, не оставль недра Отча, и нашу нищету посетив. Тем с пророком Аввакумом зову Ти: силе Твоей слава, Человеколюбче.
Ты врага суща мя зело возлюбил еси: Ты истощанием странным сошел еси на землю, Благоутробне Спасе, последняго моего досаждения не отвергся, и пребыв на высоте пречистыя Твоея славы, прежде безчествованнаго прославил еси.
Кто зря, Владыко, ныне не ужасается, страстию смерть разрушаему; Крестом бежащее тление, и смертию ад богатства истощаваемый, Божественною силою Тебе распятаго; чудно дело, Человеколюбче.
Ты верным похвала еси, Безневестная, Ты Предстательнице, Ты и прибежище христиан, стена и пристанище: к Сыну бо Твоему мольбы носиши, Всенепорочная, и спасаеши от бед, верою и любовию Богородицу Чистую Тебе знающих.
Услышах Господи:
На Кресте Тя пригвоздиша законопреступных дети, Христе Боже: имже спасл еси яко Благоутробен, славящия Твоя страдания.
Воскрес от гроба, вся совоскресил еси сущия во аде мертвыя, и просветил еси яко Благоутробен, славящия Твое воскресение.
Клас возрастившая животворный, неоранная Ниво, подающаго мирови жизнь, Богородице, спасай поющия Тя.
Богородицу Тя, Всечистая, просвещшиися вси проповедуем: Солнце бо правды родила еси, Приснодево.
Совокуплься собор святых Твоих любовию, и Тебе наслаждаяйся, истинно же и чисто в радости, лик неразрушаемый ангелом сликует, о Тебе, Всевидче, Бозе всех и Господе.  
Ты моя крепость Господи:
Ю ношески славнии священномученицы, мученическим венцем увязостеся, богодетельным помазанием, еже первее священства украшени пребогатии. Темже сугубы венцы достойно приемше, со Христом вечно радуетеся.
Плотское мудрование все духу, богоноснии, воистинну повинусте, постнически сего стремления неудержимая постом увядивше: и ныне безстрастия светом просветившеся, мзды трудов приясте.
Яко Христа, мученицы, Первомученика, муки зело претерпесте, терпеливо же и доблественне, яко в чуждих страдальчествующе телесех, славнии, и ныне Царствия наследницы показавшеся, верным исцеления источаете.
Невеста Божия была еси, Богородительнице, Сего бо Слово превечное, телесне родила еси нам: в Немже и жены свято поживше, и страдальчествы всеразличными Тобою украсившеся, праматернее падение исправиша.
Вскую мя отринул еси от лица Твоего, Свете Незаходимый, и покрыла мя есть чуждая тьма, окаяннаго; но обрати мя, и к свету заповедей Твоих пути моя направи, молюся.
Одеятися претерпел еси в багряницу прежде страсти Твоея, Спасе, поругаемь, первозданнаго покрывая безобразное обнажение: и наг пригвоздился еси на Кресте плотию, совлачая, Христе, ризу умерщвления.
От персти смертныя, Ты падшее мое паки наздал еси существо, воскрес: и нестареющееся, Христе устроил еси, явив паки якоже царский образ, нетления жизнь блистающ.
Богородичен:
Матернее дерзновение, еже к Сыну Твоему имущи, Всечистая, сроднаго промышления, еже о нас, не презри, молимся: яко Тебе и Едину христиане ко Владыце очищение милостивно предлагаем.
Просвети нас:
Настави нас силою Креста Твоего, Христе: тем бо Тебе припадаем, мир подаждь нам Человеколюбче.
Окорми живот наш, яко Преблагий, поющих Твое востание, и мир подаждь нам, Человеколюбче.
Утоли нестерпимую бурю страстей моих, Яже Бога рождшая, Окормителя и Господа.
Служат рождеству Твоему Пречистая Богородице, ангельстии чинове и человеков собрание.
Вскую мя отринул еси:
Предзрети, якоже пророцы божественнии, хотящая быти сподобистеся, и возжелесте благородию души очиститися житием чистым, о богоноснии, просвещаеми силою Духовною. [Дважды.]
Лик святых ныне светится Божественными дарованьми, иже прежде закона вси патриарси, пророцы, апостоли, и мученик собори, и постников, и учителей, и праведных, со священномученики. [Дважды.]
Светящееся зряще Твоих святых днесь собрание, Твоею, Спасе, светлостию, и свещами неугасаемыми благодати, Твое Божественное богатство благих и изобилие воспеваем непрестанно, Человеколюбче.
Предивное Твое Рождество возлюбивше жены пречестныя, красная жития нивочтоже вмениша, Всечистая, Его едини рачительно желающе светлости и Божественнаго осияния.
Очисти мя, Спасе, многа бо беззакония моя, и из глубины зол возведи, молюся: к Тебе бо возопих, и услыши мя, Боже спасения моего.
Древом крепко низложи мя началозлобный: Ты же, Христе, вознесся на Кресте, крепчае низложил еси, посрамив сего, падшаго же воскресил еси.
Ты ущедрил еси Сиона, возсиявый от гроба, новаго вместо ветхаго совершив, яко Благоутробен, Божественною Твоею кровию: и ныне царствуеши в нем во веки, Христе.
Да избавимся от лютых прегрешений, мольбами Твоими, Богородительнице Чистая, и да улучим, Пречистая, Божественное сияние, из Тебе неизреченно воплощеннаго Сына Божия.
Молитву пролию ко Господу:
Длани на Кресте распростерл еси, исцеляяй неудержанно простертую во Едеме руку первозданнаго: и Твоею волею желчи вкусив, и спасл еси, Христе, яко Силен, славящия Твоя страдания.
Смерти Избавитель вкуси, древняго осуждения, яко да и тления царство разрушит, и во адская сшед, воскресе Христос, и спасе, яко Силен, поющия Его воскресение.
Ризу мне подаждь светлу:
Храм Тя Божий и Ковчег, и чертог одушевленный, и дверь Небесную, Богородице, вернии возвещаем.
Требищ разрушитель, яко Бог, бывшее рождество Твое, Марие Богоневесто, покланяемо есть со Отцем и Духом.
Очисти мя спасе:
Я ко честный, избранный, положенный камень краеугольный, святии в Сионе обретше Тя, Владыко, основание непоколебимое, избранное камение себе наздаша. [Дважды.]
Пронзенным Твоим ребром, капли крове искапаша, с водою богодетельно, мир обновиша, и божественный собор святых всех Благодетелю приздаша. [Дважды.]
Поем всеблагочестно мученик облак божественный, благодатию просвещенный, и возсиявший светлее багряницею крове, и червленицею их твердаго страдания.
Матерь всеистинную Божию Тя вси знаем, Е юже естество женское избавльшееся, Всенепорочная, о Христе предпострада, добродетели же всякия благочестно бысть исполнено.
Яко начатки естества, Насадителю твари, вселенная приносит Ти, Господи, богоносныя мученики, тех молитвами в мире глубоце Церковь Твою, жительство Твое, Богородицею соблюди, Многомилостиве.
Иже по всей земли мучившиися, и на небеса преселившиися, иже страсти Христовы подражавшии, и страсти наша отъемлющии, зде днесь собираются, перворожденных показующе Церковь, яко горния образ содержащу, и Христу вопиющу: Бог мой еси Ты, Богородицею соблюди мя, Многомилостиве.
Господа моего вся пою други:
Аще же кто хотя ко всем да идет.
В тойже день в Неделю по Пятдесятнице, иже повсюду вселенныя, во Асии, Ливии и Европии, севере же и юзе, святых всех праздник празднуем: егоже убо по Всесвятаго Духа сошествии божественнии отцы наши узакониша совершати, аки бы образ некий показующе, яко всесвятаго духа пришествие, сицевая апостолы действова, освятившее и упремудрившее иже от нашего смешения, в наполнение отпадшаго онаго чина ангельскаго, сих уставившее, и Богу Христом приведшее. Овех убо мучением и кровию, овех же добродетельным житием и пребыванием, и яже паче естества соделовает. Сходит убо Дух Святый в виде огня, естеством горнейшее имеяй преложение: восходит же к горним персть, естеством долу преложна сущи, и наше смешение, прежде вмале убо приятая, и обоженная Богом Словом плоть, вознесенная, и одесную Отчи славы седшая. Ныне же и всех влечет хотящих, яко обетование, якоже Богу Слову показующу примирения дела, и некий намеренный конец, еже к нам плотию пришествия Его и смотрения, якоже древле отриновенныя в соединение и дружество приводит Божие, незнающыя от язык люди, человеческаго естества аки некия начатки приносящаго Богу, иже в нем различно благоискусившихся. По единому убо образу, сице всех святых празднуем праздник: по второму же, понеже мнози убо Богу благоугодиша добродетели ради крайния, и инообразно безъименитии от человек быша: или и за некая негли человеческая, многу же обаче славу от Бога имуще. Или яко мнози убо по Христе жительствоваша во Индии, и Египте, и Аравии, Междоречии же и Фригии, и иже выше Евксина моря: еще же и во всем западе, даже и до самех Вретанийских островов, и просто рещи, в востоце и западе. Не бяше же подобно сих всех якоже подобает почести, ради безчисльства, якоже церковный прият обычай: да убо еже от онех всех помощь приимем, идеже кто на земли Богу благоугоди. Инако же: и будущих ради, негли святых всех праздник божественнии отцы праздновати узакониша: всех же, иже прежде и послежде, явленных же и неявленных, во елицех Дух Святый вселивыйся освяти, почитающе и свосприемлюще. Или и третие, подобаше по части на кийждо день празднуемыя святыя, и во един собрати день да явится, яко о едином Христе подвизашася, и вси тожде добродетели текоша поприще. И тако вси яко единаго Бога раби достойно венчани быша, Церковь сии составиша, горний мир вознаполняюще, поощряюще же и нас равный подвиг сим творити, различен сущ и многовиден, к по елику же кождо имать силы, всем усердием тщатися. Сим убо, иже от века святым всем, Лев приснопамятный и премудрый царь храм превелий и предобрый созда, близу же есть сей святых апостол храма внутрь Константиня града: прежде убо, якоже глаголют, феофане жене его первее сего созидаяй, угодившей Богу в конец. И еже преславное посреде молв и царствий внутрь: и понеже приобщи намерение свое Церкви, не обрете ея покоренныя воли своей, ниже восхоте мудрования его, глаголющи: яко не лепо есть ону, яже вчера недавно растлевашеся царским мечтанием, и пищею, внезапу почитати толико, якоже созидати ей сицевый храм великолепный, и изрядный, и ниже время даяше е, аще и благоугоди Богу. Тогда премудрейший царь соборным хотением всея Церкве, великий храм, иже созда, посвяти всем святым вселенныя, глаголя: аще и Феофана есть свята, да сопричтется со всеми святыми. И сего ради аз мню, яко отселе прият начало праздноватися сей праздник, внегда бяше и прежде. Сего ради положиша и последи всех праздников, окрест вся праздники лета состягаяй, и заключаяй аки ограждением. Зане церковное уставление и благочиние, аще и прежде многаго начася, и помале прихождаше в доброе уставление, якоже подобаше: но во дни сего царя уставиша в совершенное, и изъобразиша чином, иже днесь есть. Триодь убо, вкратце рещи, обдержит внутрь с великим прилежанием, елика Бог сотвори нас ради неизреченными словесы. Падение диаволе с небесе, первою притчею изгнание Адамово, и преступление: еже нас ради Бога Слова смотрение все, и како на небеса Святым Духом паки взыдохом, и испадший оный чин исполнихом, еже святыми всеми познавается. Ведомо же буди, яко вся ныне празднуем, елика благодатно освяти Дух Святый: глаголю убо высочайшыя и освящательныя умы, девяти яве чинов: Праотцы и патриархи, пророки и священныя апостолы, мученики и священноначальники, священномученики и преподобномученики, преподобныя и праведныя, и вся святых жен ликования, и иныя вся безъименитыя святыя, с нимиже да будут и хотящии быти. Прежде же всех, и во всех, и со всеми, святых святую, пресвятую, и тех пребезсравнительно лучшую ангельских чинов, Госпожу нашу и Владычицу, Богородицу Марию Приснодеву: Еяже молитвами Христе Боже, и всех от века святых Твоих, помилуй и спаси нас, яко един Благ и Человеколюбец.
Божия снизхождения огнь устыдеся в Вавилоне иногда. Сего ради отроцы в пещи радованною ногою, яко во цветнице ликующе пояху: благословен еси, Боже отец наших.
Славное истощание, Божественное богатство Твоея нищеты, Христе, удивляет ангелы, на Кресте зрящия Тя пригвождаема, за еже спасти верою зовущия: благословен еси Боже отец наших.
Божественным Твоим сошествием света исполнил еси преисподняя, и тьма прогнана бысть прежде гонящая. Отнюдуже воскресоша иже от века юзницы, зовуще: благословен Бог отец наших.
Троичен:
Всем убо Господа, Единаго же единому Единородному Сыну православно Отца, богословяще Тя возвещаем, и Единаго ведяще от Тебе исходяща Духа Праваго, Соестественна и Соприсносущна.
От иудеи:
Спасение соделал еси посреде вселенныя, пророчески Боже: на древо бо вознесен быв, вся призвал еси верою зовущия: отец наших Боже, благословен еси.
Воскрес от гроба, якоже от сна, Щедре, всех избавил еси от тли, тварь же уверяется апостолы проповедающими востание: отцев Боже, благословен еси.
От Девственных ложесн воплощься, явился еси на Спасение наше. Темже Твою Матерь ведяще Богородицу, православно зовем: отцев Боже, благословен еси.
Жезл прорастила еси, Дево, от корене Иессеова, Всеблаженная, Плод цветоносящи спасительный, верою Сыну Твоему зовущим: отцев Боже, благословен еси.
Божия снисхождения:
Святых чинове, во святых почивающаго немолчно поюще, сладости божественныя ныне наслаждаются, и радующеся, ликуют поюще: благословен Бог отец наших.
Божественными сияньми трисолнечнаго светопролития, честне святых собори осиявшеся, Единицу тричисленную богословят, Отца безначальна, и Сына благочестно, и Духа Святаго.
Неизреченною славою Твоею, егда явишися, Боже, посреде богов, достойная подая, и дары раздая, и венцы дая, тогда, Спасе, сподоби пети Тебе: благословен Бог отец наших.
Радующеся поим святых всех собор, отвсюду собравшихся, и роды вкупе и достоинства, и жительства и с ними поем: благословен Бог отец наших.
Марию Пречистую, и Пресвятую Богородительницу, отроковицы вся, лик божественный купно составивше, велегласно радующеся возопийте: радуйся, радости источник нам источающая.
Седмерицею пещь халдейский мучитель Богочестивым неистовно разжже, силою же лучшею спасены сия видев, Творцу и Избавителю вопияше: отроцы, благословите, священницы, воспойте, людие, превозносите во вся веки.
Иисусова Божества Пребожественная сила, в нас боголепно возсияла есть: плотию бо вкуш за всех смерть крестную, разруши адову крепость. Егоже непрестанно дети благословите, священницы воспойте, людие превозносите во вся веки.
Распныйся воста, великовыйный паде, падый и сокрушенный исправися, тля отвержена бысть, и нетление процвете: Жизнию бо мертвенное пожерто бысть. Дети благословите, священницы воспойте, людие превозносите во вся веки.
Трисветлое Божество, Едину сияющее зарю от Единаго Триипостаснаго Естества, Родителя Безначальна: Единоестественно же Слово Отцу, и Сцарствующаго Единосущнаго Духа, дети благословите, священницы воспойте, людие превозносите во вся веки.
Победители мучителя:
На древе руце мне простершаго, обнаженному, призывающа мя, Своею благообразною согреяти наготою: благословите вся дела Господня, и превозносите Его во веки.
Из преисподняго ада вознесша мя, падшаго, и высокопрестольною славою Родителя почетшаго: благословите, вся дела Господня, Господа, и превозносите Его во веки.
Царя небеснаго:
Сопротивных разжженныя и пламеновидныя на нас угаси стрелы: яко да поем Тя во вся веки.
Преестественне Содетеля и Спаса, Бога Слова родила еси, Дево: темже Тя поем, и превозносим во вся веки.
Седмерицею пещь:
Радуйтеся мученицы, пророцы, апостоли, священномученик честный соборе: праведных, преподобных же и учителей божественный личе, с мироносицами женами сладкопоюще: отроцы благословите, священницы воспойте, людие превозносите во вся веки.
Я же паче ума светлостию, насыщаеми святии божественнаго веселия, и радости исполняеми, бози бываете, к Богу приближением, богодетельным светлостем общающеся, и славы неизреченныя просветившеся лучами, Христа превозносите во вся веки.
Явившеся, святии, яко звезды многосветлыя, церковное небо уясняете различными дарованьми и различными добротами, в правде, целомудрии, мужестве, разуме: Владыку священницы воспойте, людие превозносите во вся веки.
С веселием вся жены богомудрыя, скончавшияся, поют Духом Деву Пречистую, истинную Матерь Божию, от клятвы праматере Евы нас избавившую, благоговейно предстояще, Тоя воспойте Плод во веки.
Хвалим, благословим, покланяемся Господеви, поюще и превозносяще во вся веки.
Катавасиа: Отроки благочестивыя:
Ужасеся о сем Небо, и земли удивишася концы, яко Бог явися человеком плотски, и чрево Твое бысть пространнейшее Небес. Тем Тя Богородицу, Ангелов и человек чиноначалия величают.
Божественным и Безначальным Естеством прост сый, сложился еси приятием плоти, в Тебе Самом Сию составив, Слове Божий, и пострадав яко человек, пребыл еси кроме страстей, яко Бог. Темже Тя во Двою Существу нераздельно и неслиянно величаем.
Отца по Существу Божественному, якоже естеством быв человек, рекл еси Бога Вышний, рабом снизходя, воскрес от гроба, благодатию Отца земнородным полож, иже по естеству Бога же и Владыку, с Нимже Тя вси величаем.
Явилася еси, о Дево Мати Божия, паче естества рождши плотию Бога Слова, Егоже Отец отрыгну от сердца Своего прежде всех век, яко Благ, Егоже ныне и телес превышша разумеем, аще и в тело облечеся.
устрашися:
Божия Тя естеством убо Сына, зачатаго во утробе свемы Богоматере, и бывшаго нас ради Человека, и зряще Тя на Кресте естеством убо страждуща человеческим, безстрастна же, яко Бога пребывающа, величаем.
Разрушися тьма дряхлая, от ада бо возсия Солнце Правды Христос, земли просвещая вся концы, сияя Божества светом, Небесный Человек, Бог земный: Егоже во двою естеству величаем.
Воистинну Богородицу:
Радости и веселия исполнь есть память Твоя, приступающим исцеления точащи, и благочестно Богородицу Тя возвещающим.
Псалмы Тя воспеваем Благодатная, и немолчно, еже радуйся, приносим: Ты бо источила еси всем радость.
ужасеся о сем небо:
Надеждею и любовию вооруженно, и верно огражденно счинение избранных, вся мучителей прещения, муки, и раны радующеся претерпеша, благославно от Христа обогатившеся, победотворящаго в страданиих истины, первомученики.
Пристанище спасения, Крестителя, апостолы, пророки и мученики с постники, божественныя учители и священники, патриархов же собрание, и священномученики благославныя, жены боголюбивыя, преподобныя и праведныя ныне достойно восхвалим.
Огнем искусившеся искушений, и сластьми не прельстившеся, радуетеся чисте, престолу Владычню световидному предстояще, славнии собори святых на небесех, разрешившимся зерцалом, сени же мимошедшей истинными явленьми.
Явилася еси разстоящимся совокупительная: Тобою бо ангелом единосельницы на небесех человецы быша воистинну, и свидетельствуют чинове всех святых, ныне с ними поюще Твое Рождество, Дево Богородице, в вечных песнех.
Свят Господь Бог наш: поем по гласу.
Со ученики взыдем на гору Галилейскую, верою Христа видети глаголюща власть прияти вышних и нижних, научимся: како учит крещати во имя Отца, и Сына, и Святаго Духа, языки вся, и пребывати с таинники, якоже обещася, до скончания века.
Крестителя и Предтечу, апостолы, пророки, мученики, священноначальники же, постники и преподобныя, священномученики, купно боголюбивыя жены и праведныя вся, и ангелов чины, должно песньми увязем молящеся, славу сих получити от Христа Спаса.
Иже горе прославляемый божественне от ангелов, от недр Отчих, Пречистая, не отступль неизреченно, с дольними поживе: Ты же Сего была еси спасения ходатаица, от чистых Твоих кровей Сему, Чистая, паче слова плоть заимодавши. Егоже моли рабом Твоим избавление дати прегрешений.
Господи, аще и судилищу предстал еси от Пилата судимый, но не отступил еси от престола со Отцем седя: и воскрес из мертвых, мир свободил еси от работы чуждаго, яко Щедр и Человеколюбец.
Господи, аще и яко мертва во гробе иудеи положиша, но яко Царя спяща воини Тя стрежаху, и яко живота сокровище, печатию печаташа, но воскресл еси, и подал еси нетление душам нашым.
Господи, оружие на диавола Крест Твой дал еси нам: трепещет бо и трясется, не терпя взирати на силу Его: яко мертвыя возставляет, и смерть упраздни. Сего ради покланяемся погребению Твоему и востанию.
А нгел Твой, Господи, Воскресение проповедавый, стражи убо устраши, женам же возгласи, глаголя: что ищете Живаго с мертвыми; воскресе Бог сый, и вселенней жизнь дарова.
Пострадал еси Крестом, Безстрастный Божеством, погребение приял еси тридневное, да нас свободиши от работы вражия, и обезсмертив оживотвориши нас Христе Боже, воскресением Твоим, Человеколюбче.
Святыя Господь иже на земли удиви: Того бо раны и страдания в плоти восприяша, в сих красящеся, и божественными удобреньми явленно удобряеми: яже воспоим яко неувядающия цветы, яко звезды непрелестныя Церкве, яко вольная заколения.
Стих: Воззваша праведнии, и Господь услыша их.
С пророки апостоли, с преподобными учителие, со священномученики вси праведнии, и жен пострадавшее, и любовию постившееся святых множество, и праведных чинове, да восхвалятся священными песньми, яко горняго Царствия наследницы, яко рая жителие.
Дивен Бог во Святых своих:
И же землю онебесившии добродетелей светлостию, иже Христову смерть подражавшии, безсмертия ходатайственный путь шествовавшии, иже страсти человеком рукодействием благодати очистившии, иже во всем мире единодушно страдальчествовавшии, доблественне да восхвалятся мученицы.
На гору учеником идущим за земное вознесение, предста Господь, и поклонившеся Ему, и данныя власти везде научившеся, в поднебесную посылахуся проповедати еже из мертвых воскресение, и еже на небеса возшествие: имже и во веки спребывати неложный обещася Христос Бог, и Спас душ наших.
Помяни нас, Христе Спасе мира, якоже разбойника помянул еси на древе: и сподоби всех, Едине Щедре, Небесному Царствию Твоему.
На древе пригвожден быв, Спасе наш, волею, яже от древа клятвы Адама избавил еси, воздая, яко Щедр, еже по образу, и райское селение.
Слыши, Адаме, и радуйся со Евою: яко обнаживый прежде обоя, и прелестию взем вас пленники, Крестом Христовым упразднися.
Днесь Христос воскрес от гроба, всем верным подая нетление, и радость обновляет мироносицам по страсти и Воскресении.
Помолитеся, и воздадите Господеви Богу нашему.
Ведом во Иудеи Бог, во Израили велие Имя Его.
Святии вси верою:
Воззваша праведнии, и Господь услыша их. Стих: Многи скорби праведным, и от всех их избавит я Господь.
Всяк иже исповесть мя пред человеки:
Хвалите Господа с небес: Другий: Радуйтеся праведнии о Господе:
Подобает ведати: аще храм всех святых: На Малей и Велицей вечерни, и на Утрени, и на Литургии, подобне поем, якоже случится в Неделю великаго святаго. Емуже бывает бдение. Точию на Утрени поем полиелей.
Величаем вас апостоли, мученицы, пророцы, и вси святии, и чтем святую память вашу: вы бо молите о нас Христа Бога нашего.
